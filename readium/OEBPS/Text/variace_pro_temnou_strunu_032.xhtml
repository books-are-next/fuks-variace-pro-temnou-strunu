<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>variace_pro_temnou_strunu-28</title>
		<link href="../Styles/variace_pr_idstyles.css" rel="stylesheet" type="text/css"/>
	</head>
	<body id="variace_pro_temnou_strunu" xml:lang="cs-CZ">
		<div>
			<p id="toc_marker-27" class="MLP-uroven2-kapitola"><a id="x.35772"></a>27</p>
			<p class="MLP-text-bez1radku">Po neděli se už zase počasí zhoršilo, ve středu začal padat mokrý sníh a&#160;na chodnících se tvořilo bláto. Ve středu, kdy začal padat sníh a&#160;tvořilo se bláto, to mělo u&#160;nás vypuknout. Kvečeru jsme měli začít s&#160;nošením do sklepa, aby bylo místo pro malíře, který měl přijít ve čtvrtek, ale dosud po něm nebylo vidu ani slechu. V&#160;tu středu dopoledne před tímto podivným cirkusem stál Tieftrunk u&#160;tabule a&#160;podával češtináři houbu. Češtinář kreslil křídou do pravého rohu tabule hřbitov.</p>
			<p class="MLP-text">Byl to malý venkovský hřbitov na kopečku za vsí, jaký je u&#160;nás na venkově u&#160;Valtic a&#160;Vranova, byl obehnán nízkou zídkou, jež se dala přeskočit, uprostřed stál kostelík a&#160;kolem byly hroby s&#160;kříži. Jeden hrob nakreslil otevřený. Docílil to tím, že namaloval malý kvádr. Pak přešel k&#160;druhému rohu tabule a&#160;tam nakreslil místnost.</p>
			<p class="MLP-text">Byla to místnost s&#160;oknem, za nímž byla tma, těžké mrtvé šero, ač tohle nemohl nakreslit na černé tabuli jinak než několika bílými čarami. Slabé světlo, jež blikalo v&#160;místnosti, nakreslil krátkými čárkami, bylo to světlo lampy. Na zdi byl obrázek Panny Marie, což se dalo poznat podle toho, že namaloval čtvereček s&#160;ženskou hlavou v&#160;kroužku. Pod ním na klekátku byla dívka.</p>
			<p class="MLP-text">„U&#160;nás bude dnes cirkus,“ řekl jsem Brachtlovi a&#160;krev ve mně jen hrála, „vyndej opici, ať ji vidíme.“</p>
			<p class="MLP-text">Vyndal opici a&#160;zeptal se, jaký cirkus bude.</p>
			<p class="MLP-text">„Až se bude smrákat a&#160;do města bude vcházet večer, až se lidé budou chystat, že usednou k&#160;večeři, anebo se budou připravovat do kin,“ přednášel jsem, „začneme s&#160;přípravou bytu k&#160;malování. Zítra má přijít malíř a&#160;malovat. Od zítřejšího rána bude u&#160;nás dopuštění boží a&#160;potrvá do noci. Malujeme.“</p>
			<p class="MLP-text">„Tak přijď k&#160;nám na oběd a&#160;buď u&#160;nás,“ zasmál se Brachtl tomu, jak jsem to říkal, „já to dnes oznámím doma. A&#160;u&#160;nás doma,“ rozpřáhl ruce a&#160;přednášel, „se vystrojí hostina jako u&#160;krále. Udělá se dobrá krupicová kaše s&#160;višňovým kompotem, také hrnec teplého svařeného mléka, co ještě…“ přemýšlel, „ještě vařená mrkev a&#160;plná mísa dobrých topinek s&#160;česnekem, aby ti hodně chutnalo a&#160;dobře ses najedl…“</p>
			<p class="MLP-text">Strčil jsem do něho, až vypadl z&#160;lavice a&#160;schválně spadl na zem. Protože češtinář byl právě otočen k&#160;tabuli a&#160;neviděl ho, začal nahlas volat o&#160;pomoc. Chytil jsem ho pod krkem a&#160;po krátkém tahání ho postavil na nohy.</p>
			<p class="MLP-verse--I---12-12">Pohnul se obraz na stěně&#160;—<br/>i&#160;vzkřikla panna zděšeně;<br/>lampa, co temně hořela,<br/>prskla a&#160;zhasla docela…</p>
			<p class="MLP-text-bez1radku">otočil se češtinář teprve teď do třídy a&#160;přednesl. Pak si dal Tief­t­run­kem podat hadr, smazal ty krátké čárky u&#160;lampy a&#160;řekl:</p>
			<p class="MLP-text">„A&#160;je tma. V&#160;té chvíli, co se uvnitř zjevilo tohle strašlivé znamení, za oknem…</p>
			<p class="MLP-verse--I---12-12">… kroků zvuk,<br/>a&#160;na okénko ťuk, ťuk, ťuk…“</p>
			<p class="MLP-text">A&#160;pak se zeptal Chvojky, co bylo dál.</p>
			<p class="MLP-text">„Hele, ptá se Chvojky, co bylo dál,“ držel mě Brachtl v&#160;lavici za krkem, „ty ho vůbec neposloucháš. Uděláme řízečky a&#160;salát a&#160;nadívaný kuřátka a&#160;králičky a&#160;papoušky, aby se Michálek najedl,“ strčil mi hlavu čelem na desku a&#160;několikrát ji stiskl, až jsem čelem bouchal o&#160;lavici, „heleď, jak jí…,“ řekl Mínkovi a&#160;Bukovi, „chutná, chutná, také trošku sena a&#160;travičky dáme…,“ konečně jsem se vysmekl a&#160;opět do něho strčil. Chvojka právě klečel na lavici a&#160;mečel, co bylo dál.</p>
			<p class="MLP-text">„Co bylo dál,“ mečel, „řekl jí oknem, aby s&#160;ním šla.“</p>
			<p class="MLP-text">„Správně,“ kývl češtinář, „příchozí řekl oknem panně, aby nechala modlení a&#160;šla. Jaké bylo počasí!“</p>
			<p class="MLP-text">„Svítil měsíc,“ ječel Chvojka a&#160;češtinář kývl.</p>
			<p class="MLP-text">„Svítil měsíc,“ kývl, „a z&#160;toho plyne, že byla noc. Plyne to i&#160;z&#160;toho, že ve světnici svítila, což by ve dne nedělala. Ale ona mu namítla,“ zakřičel, „že chce počkat, až bude den. Že teď není čas na žádné procházky. Že je teď noc a&#160;svítí měsíc. Brachtl, nervete se v&#160;té lavici,“ zahřměl.</p>
			<p class="MLP-text">„Nemáte se rvát v&#160;lavici,“ zvolal Buka, a&#160;v&#160;té chvíli jsme s&#160;Brachtlem vylítli z&#160;lavice k&#160;oknu.</p>
			<p class="MLP-text">„Tak přijdeš,“ tiskl mě k&#160;oknu s&#160;pěstí u&#160;nosu a&#160;já volal, že ano. Sáhl do kapsy a&#160;vyňal žvýkačky. „Tu máš,“ dal jednu Bukovi, druhou Mínkovi a&#160;třetí Kchonymu, který k&#160;nám právě v&#160;té chvíli dohopsal. „A&#160;co já,“ zvolal jsem, chytil ho za vlasy a&#160;podrazil mu nohu, „já nic?“ „Ty nic,“ zakřičel, vysmekl se a&#160;pak se za mnou hnal dozadu. Chytil mě u&#160;zdi, neboť jsem už neměl čas prchnout přes poslední lavici stranou, a&#160;tam mě s&#160;pomocí Buky a&#160;Hlásného strhl k&#160;zemi. Pak jsem už jen matně slyšel, že češtinář volá Doubka, aby řekl, co jí příchozí na její námitky odvětil, a&#160;Doubek odpovídá:</p>
			<p class="MLP-verse--I---12-12">Hoj, den je noc a&#160;noc je den&#160;—<br/>ve dne mé oči tlačí sen…</p>
			<p class="MLP-text">Brachtl mi pod lavicí tlačil dlaní oči, ale i&#160;ústa, trhal jsem sebou a&#160;kopal do trnože a&#160;ve chvilkách, kdy jsem mohl trochu otevřít ústa, jsem volal, že chci žvýkačku, a&#160;pak v&#160;poloviční tmě a&#160;skoro nedýchaje jsem slyšel, jak češtinář v&#160;dálce křičí:</p>
			<p class="MLP-text">„Z&#160;čehož je vidět, že v&#160;noci žil a&#160;ve dne spal. Ve dne spí v&#160;hrobě, v&#160;noci žije…“</p>
			<p class="MLP-text">Pak jsem začal volat zpod lavice o&#160;pomoc, ale nikdo mě neslyšel. Jen asi deset jich tancovalo kolem lavice, podle hlasu byl mezi nimi Buka, Hlásný, Grund a&#160;také Kopejtko, podle nohou na zemi Kolomaz, pak jsem se už dusil a&#160;Brachtl mě pustil. Skočil jsem do poslední lavice prostřední řady, jež byla prázdná, neboť Tieftrunk, který tam sedí, podával u&#160;tabule češtináři houbu, a&#160;Brachtl začal vyhrožovat, že o&#160;prázdninách pojede do Cařihradu a&#160;už se nevrátí.</p>
			<p class="MLP-text">„Ty tam zůstaneš?“ zaplakal jsem.</p>
			<p class="MLP-text">„Zůstanu a&#160;už nikdy se nevrátím,“ přednášel a&#160;vyndal opici, „už nikdy se nevrátím v&#160;tyto nehostinné kraje, kde mně každý ubližuje, budu tam chodit do tureckého gymnázia…,“ a&#160;Kopejtko, který to slyšel, zakřičel k&#160;tabuli, že Brachtl bude chodit do turecké školy.</p>
			<p class="MLP-text">„Je mi z&#160;toho zle,“ zaplakal jsem a&#160;dal hlavu na lavici.</p>
			<p class="MLP-text">„Nic si z&#160;toho nedělej, Michálku,“ chytil mě za krkem, „podívej, opička se na nás kouká a&#160;taky nepláče. Podívej…,“ zakroutil mi hlavou, vyprskl jsem a&#160;bouchnul ho, vylítl ke kamnům a&#160;já za ním. Cestou jsem zakopl o&#160;Chvojkovu nohu, který mi ji nastavil v&#160;uličce, upadl jsem, div jsem si nerozbil hlavu, a&#160;pak se u&#160;kamen strhla rvačka. A&#160;zatímco jsme se rvali a&#160;bylo nás asi deset a&#160;nikdo nevěděl, kdo se rve s&#160;kým, jen občas jsem poznal, že je nablízku i&#160;Brachtl, když jsem ucítil na tváři vůni peprmintu, musil češtinář u&#160;tabule pokračovat, vykládat, volat a&#160;křičet, jak příchozí prchal s&#160;pannou, někdo mu odpovídal:</p>
			<p class="MLP-verse--I---12-12">Byla noc, byla hluboká,<br/>měsíček svítil zvysoka,<br/>a&#160;ticho, pusto v&#160;dědině,<br/>vítr burácel jedině,</p>
			<p class="MLP-text-bez1radku">a&#160;pak se mi zdálo, že si dal češtinář podat houbu Tieftrunkem, který se u&#160;tabule natřásal a&#160;točil do třídy, a&#160;že recituje:</p>
			<p class="MLP-verse--I---12-12">Psi houfem ve vsi zavyli,<br/>když ty pocestné zvětřili,<br/>a&#160;vyli, vyli divnou věc:</p>
			<p class="MLP-text-bez1radku">a pak že pokynul a&#160;my všichni jsme zvolali:</p>
			<p class="MLP-verse--I---12-12">že tě nablízku umrlec!</p>
			<p class="MLP-text">A&#160;pak mnozí z&#160;různých koutů třídy vyli, třásli rukama a&#160;nohama a&#160;sborově přednášeli, co měli v&#160;knížce zaškrtnuto modře:</p>
			<p class="MLP-verse--I---12-12">Pěkná noc, jasná&#160;— v&#160;tu dobu<br/>vstávají mrtví ze hrobů,<br/>a&#160;nežli zvíš, jsou tobě blíž&#160;—<br/>má milá, nic se nebojíš?</p>
			<p class="MLP-text">Křičel na Chvojku, co musila odhodit, když s&#160;ní umrlec prchal, a&#160;Chvojka ječel, že musila odhodit modlitební knížky, růženec a&#160;křížek, část třídy sborově četla, co měla v&#160;knížce zaškrtnuto červeně:</p>
			<p class="MLP-verse--I---12-12">Knížky jí vzal a&#160;zahodil,<br/>a&#160;byli skokem deset mil.&#160;—</p>
			<p class="MLP-verse--I---0-12">Růženec popad, zahodil,<br/>a&#160;byli skokem dvacet mil.&#160;—</p>
			<p class="MLP-verse--I---0-12">Křížek utrh a&#160;zahodil,<br/>a&#160;byli skokem třicet mil…</p>
			<p class="MLP-text-bez1radku">a všichni skákali dlouhými skoky po třídě, lavicích a&#160;stupínku jako klokani a&#160;kočky.</p>
			<p class="MLP-text">„Musíme si připomenout,“ křičel pak češtinář, už jsem ho zas neposlouchal, protože mi právě někdo tloukl hlavou o&#160;kamna, až to dunělo, „připomenout, že ona ho nepoznala. Neměla zdání, kdo to je. Myslila, že je to její milý, který před třemi léty odešel do světa. Když ji však dostal až před hřbitov, přeskočil s&#160;ní zídku a&#160;dotáhl do umrlčí komory, náhle ke svému zděšení poznala, že je to umrlec.“</p>
			<p class="MLP-text">Na chvíli se mi podařilo otočit se od kamen k&#160;tabuli a&#160;viděl jsem, že právě vrací Tieftrunkovi hadr a&#160;houbu a&#160;říká:</p>
			<p class="MLP-text">„Měl bych vám ještě říci, jak takový umrlec vypadá, ale to je těžké, to se musí napřed vidět…“ ale pak jsem ho už zase neposlouchal. Kopejtko se šplhal na kamna, my ho strhávali dolů a&#160;Brachtl mi přitom kroutil rukou. A&#160;zatímco jsem češtináře u&#160;tabule neposlouchal, od tabule zněl křik: „Z&#160;verše <span class="MLP-znak-kurziva-11b">divý a&#160;hrozný je tvůj zrak</span> tušíte,“ křičel od tabule, „že má zvláštní hrozné oči. Takové ztemnělé, zkrvavělé… a&#160;z&#160;verše <span class="MLP-znak-kurziva-11b">tvůj dech otravný jako jed</span>, že má i&#160;zvláštní hrozné rty, zčervenalé, ztemnělé…, ale on je také smrtelně bledý, vždyť leží ve dne v&#160;hrobě, jaký div, choďte proto hodně na slunce, umrlec není ani mrtvý, ale není ani živý… umrlec je tvor bez duše. Víte, jak se to řekne německy? Bez duše? Michale… Michale, říkám, co tam vzadu u&#160;těch kamen zase vyvádíte, kde to sedíš…“</p>
			<p class="MLP-text">„Volá tě,“ křikl Buka, „máš něco říci německy…“ ale já nevěděl, oč jde, a&#160;jen jsem viděl, jak češtinář mávl rukou, seděl jsem právě na kamnech místo Kopejtka, který se tam mou zásluhou nedostal, ale Brachtl mě tahal za nohy, abych spadl, a&#160;já se tam zuby nehty držel roury, až se kamna třásla, div se nerozpadla, ale pak jsem přece jenom slezl, neboť mi začalo být horko, vždyť byl březen a&#160;v&#160;kamnech se topilo. „A&#160;teď si ještě musíme povědět, co ji zachránilo…“ slyšel jsem na půl ucha češtináře, když jsem slezl a&#160;strkal teď horempádem nahoru Kopejtka, „Kolomazi, čtěte zaříkávání…,“ a&#160;Kolomaz zřejmě četl, co jsme měli v&#160;knížce zaškrtnuto zeleně:</p>
			<p class="MLP-verse--I---12-12">Tělo do hrobu přísluší;<br/>běda, kdos nedbal o&#160;duši!</p>
			<p class="MLP-verse--I---0-12">Ty mrtvý lež a&#160;nevstávej,<br/>pánbůh ti pokoj věčný dej!</p>
			<p class="MLP-verse--I---0-12">Maria panno! při mně stůj,<br/>u&#160;syna svého oroduj!</p>
			<p class="MLP-verse--I---0-12">Maria, matko milosti!<br/>z&#160;té noci zlé mě vyprosti!</p>
			<p class="MLP-text">Pak se mihla vzduchem houba a&#160;rovnou mě praštila do hlavy, to Tieftrunk od tabule na nás hodil houbu ke kamnům a&#160;trefil zrovna mě, hned jsem vykřikl, svalil se a&#160;dělal mrtvého. Půl třídy se na mě vrhlo, aby mě křísilo, ale Brachtl se prodral nejdál, obličej přitiskl na můj, že jsem se až dusil dobrým sladkým peprmintem, a&#160;pak mě chytil za krk a&#160;volal, že mě křísí, křísí, křičel jsem a&#160;kopal a&#160;pak se ozval zvoneček jak skřivánek na jaře nad širými poli.</p>
			<p class="MLP-text">A&#160;sotvaže češtinář odešel, vrhl jsem se na Fürsta, který nestačil utéct na chodbu, za velkého povyku třídy jsem ho chytil za hlavu a&#160;volal jsem, že držím umrlce. Vzpouzel se a&#160;opatrně kroutil, aby si nepoškodil límec, ale držel jsem ho jako v&#160;kleštích a&#160;třída volala: „Fürst je umrlec. Neživý, nemrtvý, nemrtvý, neživý…“ a&#160;někdo zvolal ještě nějaké německé slovo, ale to mně v&#160;tom křiku došlo opožděně. Povalil jsem Fürsta na lavici a&#160;začal ho mlátit do hlavy a&#160;čela a&#160;tu mě začal kopat kolenem do břicha a&#160;ještě níž. Po dlouhé době se Brachtlovi a&#160;Hlásnému podařilo chytit ho za nohy, začal jsem ho mlátit do nosu a&#160;brady, on mě začal škrábat a&#160;trhat vlasy a&#160;Kopejtko volal: „Ty mrtvý lež a&#160;nevstávej.“ Ale vtom bohužel zvonilo. Kolomaz zvolal, že jde třídní, a&#160;já ho musil pustit. Když jsem nakonec do něho strčil, až si dřepl na lavici, zahlédl jsem pohled Mojžíše Katze, který stál opodál. No co, myslil jsem si, tobě bych to přece, Mojžíšku, nedělal.</p>
			<p class="MLP-text">Brachtl mě pak líbezně pohladil, dal mi žvýkačku a&#160;řekl, že zítra musím k&#160;nim rovnou ze školy. Udělají řízky a&#160;všechno, co budu chtít, a&#160;dnes k&#160;nám zavolají.</p>
			<p class="MLP-text-bez1radku--12-0">Ke třetí hodině odpolední, kdy venku sněžení zesílilo a&#160;na chodnících bylo více bláta a&#160;v&#160;bytě byl tu a&#160;tam odstaven nábytek, ale ještě se celkem nic nedělo, ke třetí hodině odpolední se ozval ze dveří pracovny hlas, který mě volal.</p>
			<p class="MLP-text">„Už je to tu,“ vyhrkla Růženka, „rozhovor a&#160;dárek! Celá hořím. Celá planu. Zhroutím se,“ vypískla, „dává ho vskutku už teď. Hron je tu co nevidět a&#160;nosíme do sklepa. Má na to připraveny smyčky, viděla jsem je v&#160;poledne. Oni tam také asi budou něco nosit, kristepane, asi také malují, zahlédla jsem Hronovou se špalkem, kristepane, už volá zas…“</p>
			<p class="MLP-text">„Už volá zas,“ usmál jsem se a&#160;šel jsem.</p>
			<p class="MLP-text">Seděl za psacím stolem, na němž byla lampa, telefon, patentní kalendář, obrázek jakéhosi hocha i&#160;tmavé desky, všechno jako tenkrát, když jsme tu tajně byli. Řekl, abych zavřel za sebou dveře. Vrátil jsem se tedy ke dveřím a&#160;zavřel je. Pak ukázal na židli vedle stolu a&#160;řekl, abych se posadil.</p>
			<p class="MLP-text">Pohlédl jsem ke kamnům, zřejmě se v&#160;nich topilo, ale papíry, jež pálil, tu už nikde neležely, asi je už všechny spálil, za chvilku měl přijít Hron a&#160;nosit věci do sklepa. Pohlédl jsem ke knihovně, v&#160;níž jsem zahlédl žlutý hřbet, ke skříni a&#160;k&#160;žlutému trezoru, po nějakém dárku nikde ani stopy. Blesklo mi, že jej má schovaný ve skříni, v&#160;trezoru nebo v&#160;psacím stole v&#160;té velké dolní přihrádce. Kývl, usmál se a&#160;podepřel se o&#160;lenoch křesla, v&#160;němž za stolem seděl.</p>
			<p class="MLP-text">„Tak už víš,“ usmál se, „… v&#160;jaké barvě chceš mít pokoj?“</p>
			<p class="MLP-text">Seděl jsem klidně na židli a&#160;hleděl mu do tváře, jeho komedie se rozvíjela přesně tak, jak jsem tušil. Chvíli se měl vyptávat a&#160;žertovat, aby mě přiměl k&#160;řeči, pak mi sdělil to s&#160;tím sklepem a&#160;že musím mlčet, nebo je po nás všech veta, podívej se, pohleď, uznej, jsi přece už velký rozumný hoch… a&#160;nakonec vstát a&#160;říci, že má pro mě dárek. Víš, Michale, takovou hloupost, abych ti taky někdy něco dal… jen si to klidně vem, no tak si to vezmi… ano, takhle nějak si to asi představoval, a&#160;neměl nejmenší tušení, že mu na to nenaletím. Že jsem to dávno prohlédl a&#160;že mě neopije. Že dnes je už pozdě. <span>Že vstanu</span>, dárek nevezmu a&#160;mlčky, bez jediného slova půjdu. Pokrčil jsem rameny a&#160;hleděl mu do tváře.</p>
			<p class="MLP-text">Náhle se mi zdálo, že se jeho oči malinko, malinko přivřely. Viděl jsem, že se mu malinko zúžily zornice, jako by mu je na mžik zakryla nějaká dlaň, ač jeho tvář zůstávala klidná. Všiml jsem si, že ruka, kterou měl v&#160;předloktí opřenou o&#160;křeslo a&#160;dlaní na hraně stolu, se malinko pohnula, jako by se v&#160;ní napjal nějaký sval.</p>
			<p class="MLP-text">„Tak ty,“ řekl klidně a&#160;hleděl na mne malinko zúženými zornicemi, „tak ty piješ kořalku a&#160;kouříš…,“ a&#160;než jsem se probral, řekl:</p>
			<p class="MLP-text">„Ty kouříš a&#160;<span class="MLP-znak-kurziva-11b">chlastáš</span>, <span class="MLP-znak-kurziva-11b">kradeš</span> cigarety, <span class="MLP-znak-kurziva-11b">vloupáváš</span> se do pracovny, špehuješ a&#160;slídíš v&#160;noci, co visí v&#160;předsíni na věšáku, ty také <span class="MLP-znak-kurziva-11b">lžeš</span>, jako když tiskne, ty, místo abys chodil na klavír, se touláš <span class="MLP-znak-kurziva-11b">jako vandrák</span>…“</p>
			<p class="MLP-text">„Ještě jsem neskončil,“ přerušil mě ostře, „teď budeš mlčet a&#160;ani se nehneš.“ A&#160;pak přivřel zrak a&#160;řekl:</p>
			<p class="MLP-text">„Co jsi lhal, žes byl na klavíru, když to není pravda, cos mi tvrdil, že ti vykládala o&#160;Appassionatě, když jsi tam vůbec nebyl, ale flákal ses, co lžeš, že ti jde učení, když se od prázdnin horšíš, kde můžeš, snad vyjma němčiny a&#160;náboženství, co kradeš cigarety a&#160;likér, vloupáváš se, špehuješ a&#160;slídíš v&#160;předsíni a&#160;v&#160;pracovně, víš, co z&#160;tebe pomaloučku roste? Z&#160;tebe roste…“ řekl náhle tiše a&#160;usmál se úsměvem, z&#160;něhož by byla šla hrůza… a&#160;pak, stále mě pozoruje, pokračoval:</p>
			<p class="MLP-text">„Měl bych tě teď zmlátit, abych ti to včas <span class="MLP-znak-kurziva-11b">vytloukl z&#160;hlavy</span>. Abych ti to vytloukl z&#160;hlavy, dokud je čas a&#160;není ještě pozdě. Nemáš zámek a&#160;za tvými dveřmi nečeká komorník. Ale já to nechám. Udělám jinou věc, aby ses nedostal za mříže. Jestli se ještě jednou něčeho napiješ, jako třeba tenkrát na návštěvě u&#160;Vojty… nekoukej, jako bys spadl z&#160;měsíce… nebo ještě jednou tady budeš lízat zbytky, načínat láhve, brát ze skříně cigarety a&#160;zapalovat si jako tenkrát v&#160;pokojíku potom, co jsi tady rochal… nedívej se jako náměsíčník… rochal, prohlížel tamhletu žlutou knížku a&#160;Růža s&#160;tebou…, jestli ještě jednou v&#160;noci budeš šmátrat, co visí v&#160;předsíni za kabát… lhát mi, žes byl na klavíru, a&#160;ona mě pak volá, žes tam vůbec nebyl a&#160;o&#160;žádné Appassionatě nemá ani potuchy, pak tedy okamžitě… tuhle je telefon…,“ ztišil hlas a&#160;klepl do sluchátka „…tuhle je telefon a&#160;volám opatovickou polepšovnu. Ještě <span class="MLP-znak-kurziva-11b">ten den</span> se tam <span class="MLP-znak-kurziva-11b">povezete</span>. Tam jsou sice v&#160;oknech také mříže jako v&#160;kriminále a&#160;také jsou tam různí gangsteři, ale přece jen to ještě není kriminál, je to jen polepšovna, a&#160;oni ti to tam z&#160;hlavy vytlučou sami. Oni sami, já to tedy v&#160;tomhle bytě dělat nebudu. Možná že se pak polepšíš,“ usmál se úsměvem, z&#160;něhož by byla mohla jít hrůza, „že tam mezi těmi lotry něco chytneš, něčemu se naučíš, přiučíš, pochytíš od nich pro život různé dobré věci, třeba <span class="MLP-znak-kurziva-11b">co je to za vůni</span> té kořalky, co chlastáš…,“ a&#160;ve mně to propuklo.</p>
			<p class="MLP-text">Vyskočil jsem ze židle a&#160;postavil se. Postavil na nohy, vztyčil hlavu a…</p>
			<p class="MLP-text">Nevím, co jsem říkal. Nevím ani, jak dlouho a&#160;ani jakým hlasem. Vím jen, že jsem zaťal pěst, kopl do skříně, trezoru, knihovny, koberce a&#160;že jsem byl rozhodnut se bránit, kdyby po mně skočil. Že i&#160;kdyby mi vyrazil deset zubů a&#160;klesl jsem zkrvavělý na ten prokletý koberec, vyskočím zas, dokud budu jen trochu dýchat, budu jen trochu živ, a&#160;pak… Pak odsud prchnu, prchnu z&#160;tohohle prokletého místa, třeba k&#160;Brachtlům, Katzům… na venkov k&#160;Valticům a&#160;Vranovu, na hřbitov… do Paříže… a&#160;už nikdy, nikdy, nikdy více, co živ budu, se sem nevrátím… Cítil jsem, jako bych se v&#160;duši zbavoval nějaké staleté sítě, kusu zšeřelého stínu, jednoho půlměsíce temna, konečně jsem se rozhodl, věděl, co chci, stál na svých nohou, vzepřel se a&#160;nikdy, nikdy neustoupil… slyšel jsem tóny, jako by pracovna zvučela, zněla, hrála, slyšel jsem zvuky, jako by se chvěly dráty, a&#160;před očima jsem viděl temné skvrny a&#160;nitě.</p>
			<p class="MLP-text">„Dobrá,“ slyšel jsem hlas, a&#160;pak jsem i&#160;viděl, že už nesedí v&#160;křesle u&#160;stolu, ale stojí u&#160;dveří s&#160;jednou rukou v&#160;kapse, „dobrá. Je to možné,“ viděl jsem, že pohlédl na dveře a&#160;pohnul rukou v&#160;kapse, „máš proti mně výtky. Vytýkáš mi různé věci a&#160;je jich tolik, že kdyby na to byly paragrafy, musil bych dostat smrt. Že by mě Hron musil oběsit, zastřelit a&#160;ještě stít mečem, což všechno výtečně umí, vždyť je to <span class="MLP-znak-kurziva-11b">bývalý kat</span>…,“ pohnul rukou v&#160;kapse a&#160;dělal, že vůbec nevnímá mé chvilkové zděšení, jen se znovu rychle chopil slova, jako by toho využíval nebo kul železo, dokud je žhavé, „vytýkáš mi, že se o&#160;tebe nestarám, nestaral se nikdy, nepromluvil s&#160;tebou <span class="MLP-znak-kurziva-11b">jedno kloudné slovo</span>, nemám čas, pořád někam jezdím, do Německa či kam, že něco slíbím a&#160;pak nedržím slovo…, že to <span class="MLP-znak-kurziva-11b">tady</span> není domov, ale kriminál, drezúra psů a&#160;vrahů, z&#160;níž bys nejraději prchl, k&#160;Brachtlům, Katzům, na venkov, na hřbitov, do Paříže…, že se tu bezmála cítíš ohrožen na každém kroku a&#160;teď pomalu i&#160;na ulici a&#160;v&#160;<span class="MLP-znak-kurziva-11b">parku</span>…, že toho máš už prostě dost. Ač, pokud jde o&#160;ty křížové výslechy a&#160;vytloukání z&#160;hlavy, si moc stěžovat nemůžeš. Dosud nikdy jsem ti z&#160;hlavy nic nevytloukal a&#160;kromě jednoho případu jsem na tebe nevztáhl ruku. Nikdy jsem tě nevyslýchal ani v&#160;jídelně, a&#160;tím méně tady v&#160;tomhle pokoji, to si asi pleteš s&#160;<span class="MLP-znak-kurziva-11b">někým jiným</span>. Mám vůbec dojem<span class="MLP-znak-kurziva-11b">, že si pleteš osoby a&#160;zaměňuješ jednoho s&#160;druhým</span>, ale to teď nechme. Stejně jako nechme, co je to za vůni té kořalky, kterou máš tak rád, že je to vlastně <span class="MLP-znak-kurziva-11b">peprmint</span>… Těch před domem, víš to léta, <span class="MLP-znak-kurziva-11b">nikdy o&#160;tom nepadla jediná zmínka</span>… se bát nemusíš, jsou to mí lidé a&#160;obcházejí tu služebně. Ač nemáš <span class="MLP-znak-kurziva-11b">objektivně</span> proč, aby ses cítil ohrožen bezmála teď už i&#160;na ulici a&#160;v&#160;parku… dobrá.“ Couvl o&#160;krok zpět ke dveřím, pak <span class="MLP-znak-kurziva-11b">zčásti</span> vyňal ruku z&#160;kapsy a&#160;já v&#160;té chvíli viděl, jako by se byl trochu usmál, ač se mu ve tváři takřka nehnul sval, „dobrá. Na tom, že lžeš, že ses ve škole zhoršil, vloupal ses sem a&#160;piješ a&#160;kouříš, na tom trvám. <span class="MLP-znak-kurziva-11b">Až jednou budeš tak starý jako my</span>, pak se napij a&#160;zapal si. Až jednou budeš mít, nedejbože…“ řekl zcela tiše… a&#160;pak opatrně vyňal ruku z&#160;kapsy celou, zmlkl a&#160;v&#160;pracovně vyvstal naprostý, mrtvý klid.</p>
			<p class="MLP-text">Vtom někdo do ticha zaklepal a&#160;on řekl „dále“.</p>
			<p class="MLP-text">„Jsem,“ řekl Hron ve dveřích, „tady, pane generále…“ a&#160;<span class="MLP-znak-kurziva-11b">pohlédl na mne</span>…</p>
			<p class="MLP-text">„Čekejte,“ řekl, pohlédl na Hrona a&#160;ten kývl a&#160;zase zmizel.</p>
			<p class="MLP-text">Podivně se usmál, jako by byl právě zažil něco zvláštního, co šlo nad běžný lidský rozum, co se vymykalo představám andělů a&#160;lidí, pohlédl na ruku, kterou před chvílí opatrně vyňal z&#160;kapsy, a&#160;pak přistoupil k&#160;psacímu stolu a&#160;z&#160;velké zásuvky vyňal velkou zabalenou krabici.</p>
			<p class="MLP-text"><span>„Nejsou sice ještě velikonoce,“ řekl a&#160;položil krabici na stůl, „ale vem si aspoň tohle už teď. Kdo ví, co do Velikonoc bude… Jako loni, když jsem ti slíbil cestu do Vídně a&#160;pak jsem nedodržel slovo, protože Hitler zabíral Rakousko… Řekl jsem ti své a&#160;ty jsi mi konečně dnes řekl své taky. Jsem tomu rád, ale nesmíš to zas přehánět. Dříve jsem tě tahal z&#160;ovčince, abych tě teď zas nemusil tahat z&#160;pravého opaku… Přestaň zuřit a&#160;kopat do nábytku,“ řekl, „můžeme v&#160;tom pokračovat někdy jindy, už jsem myslil, že rozkopneš i&#160;sklo tamhle dole v&#160;té knihovně… Tamhle jsi dočista skopl koberec,“ hodil hlavou k&#160;trezoru a&#160;usmál se, „narovnej to nohou, ať to není tak vidět, ať to tak neřve…,“ a&#160;když jsem to narovnal, řekl: „Tak tohle všechno necháme ještě i&#160;najindy, někdy u&#160;stolku a&#160;kávy, až budeme sami, třeba někdy v&#160;policejním klubu, nebo si někam vyjedeme autem, teď </span><span class="MLP-znak-kurziva-11b">to ještě nějaký čas vydrž</span><span>, nezuř a&#160;buď opatrný. Kdybys měl venku nebo tady v&#160;bytě nějaký divný pocit, </span><span class="MLP-znak-kurziva-11b">klidně se na to vykašli</span><span>,“ řekl doslova, „nelam si tím hlavu. Kdyby to nešlo, přijď ke mně a&#160;řekni mi to, od této chvíle můžeš sem do téhle pracovny vejít, kdy chceš, jen sem zbytečně nechoď, když je tu nějaká návštěva, to pak chvíli počkej, a&#160;tamhletu žlutou knihu si spánembohem prohlížej, když myslíš, že tě to baví, ukaž ji i&#160;Růže, když po tom tak baží, jen dej pozor, ať se z&#160;toho nezblázní… Ven jdi, kam chceš, ale předem mi to řekni, abych věděl, kde jsi. Volala paní Brachtlová, abys byl zítra u&#160;nich,“ řekl, „můžeš, jen ať o&#160;tom v&#160;těchhle dnech vždy vím a&#160;mohu tě, kdyby bylo třeba, kdykoli volat. Doba je totiž…“ řekl náhle a&#160;dal mi ruku na rameno, „doba je totiž, abych ti to řekl přímo, nesmírně vážná. Možná,“ řekl a&#160;ruku měl na mém rameni, „možná že budeme musit </span><span class="MLP-znak-kurziva-11b">odsud všichni odjet</span><span>… Vem si to,“ řekl po chvíli, když jsem se trochu probral, a&#160;ukázal na stůl, „vem si to a&#160;přestaň mně teď nadávat, ty </span><span class="MLP-znak-kurziva-11b">esesáku</span><span>.“</span></p>
			<p class="MLP-text">A&#160;pak jsem cítil, že mi rukou stiskl hlavu a&#160;přitiskl na stůl, na tu velkou krabici, až jsem o&#160;ni narazil nosem a&#160;čelem, až jsem vyprskl, pak jsem cítil, že jsem ji rozbalil, byla to obrovská krabice docela obvyklého tvaru, takový obdélník, kvádr… jako v&#160;mlze jsem viděl, že je to krásná, nesmírně luxusní krabice či kniha, jakou jsem nikdy v&#160;životě neviděl v&#160;tomto bytě, ani ve Vídni, ani u&#160;samotného dědečka… Na jejím víku či desce pod celofánem byl barevný obraz osmahlého kovboje na koni <span class="MLP-znak-kurziva-11b">s&#160;lasem</span> přes rameno a&#160;s&#160;rukou na koltu u&#160;pasu, hleděl někam do dálky k&#160;obzoru, kde v&#160;mlze čněly Skalnaté hory a&#160;před kopyty koně v&#160;písku a&#160;trávě byly <span class="MLP-znak-kurziva-11b">stopy</span>. Nad tím byl anglický nápis a&#160;v&#160;rohu stálo „Made in USA“.</p>
			<p class="MLP-text"><span>„Teď zavolám </span><span class="MLP-znak-kurziva-11b">paní Katzovou</span><span>,“ řekl, když jsem se vzpamatoval, „zavolám také </span><span class="MLP-znak-kurziva-11b">Arnsteinovy</span><span> </span><span class="MLP-znak-kurziva-11b">a&#160;pana doktora Kohna</span><span>. S&#160;panem Jacobsonem už mluvit nemusím,“ řekl spíše pro sebe, „ten už je v&#160;Paříži… A&#160;ty to otvírej pomalu,“ řekl, když jsem se znovu probral, už skoro vyřízený, „pomalu, ať nedostaneš kocovinu nebo…“ zaťal pěst a&#160;zašermoval mi jí před nosem, „…a&#160;teď, pane, jděte. Než vás uspím dobře mířenou ranou… a&#160;chytil mě za krk, chvíli jsme se rvali, ale já nestačil, držel jsem v&#160;jedné ruce pod paží tu velkou krabici či knihu a&#160;on byl silnější a&#160;ještě mezi dveřmi mi nastavil nohu, abych sebou třískl, ale udělal to tak pomalu, že jsem to mohl zavčas prohlédnout a&#160;chytit se veřejí.</span></p>
			<p class="MLP-text">„Tak, Hrone, začneme,“ zvolal do předsíně, „kde jste,“ a&#160;Hron vyskočil z&#160;rohu a&#160;řekl: „Nebeskej Otec nám pomož.“</p>
			<p class="MLP-text">Vskutku pomož, myslil jsem si a&#160;musil se usmát. Bylo to tak chytré, že už to nemohlo být chytřejší, a&#160;nemít tak dobré nervy, usmál jsem se, ležel bych už v&#160;téhle chvíli úplně namol.</p>
		</div>
</body>
</html>