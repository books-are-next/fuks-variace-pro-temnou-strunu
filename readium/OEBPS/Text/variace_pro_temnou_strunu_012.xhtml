<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>variace_pro_temnou_strunu-8</title>
		<link href="../Styles/variace_pr_idstyles.css" rel="stylesheet" type="text/css"/>
	</head>
	<body id="variace_pro_temnou_strunu" xml:lang="cs-CZ">
		<div>
			<p id="toc_marker-7" class="MLP-uroven2-kapitola">7</p>
			<p class="MLP-text-bez1radku">Když jsem se probudil, tloukly hodiny v&#160;předsíni šest a&#160;bylo tedy za deset minut. V&#160;očích, zamlžených ještě jakýmsi podivným neurčitým snem, se obrazil můj pokojík se čtyřmi zdmi, oknem, psacím stolkem… a&#160;pak se přede mnou začalo otevírat to, o&#160;čem jsem zatím jen snil. Vzpomněl jsem si, co včera vykládala Růženka, a&#160;musil jsem se usmát. Stála v&#160;kuchyni u&#160;kredence, kde u&#160;talíře koláčů a&#160;droždí ležela nějaká knížka, a&#160;řekla: „Strašná, od Kocourkové. Ona se z&#160;ní málem zhroutila. Jedné ženské dala místo brambor banány.“ „Nějaká pohádka?“ zeptal jsem se, „nebo nějaký slabikář?“ ale ona se zamračila, jako by viděla strašidlo, a&#160;řekla: „Copak se lidi hroutí ze slabikáře? Detektivka je to!“ A&#160;když jsem úžasem otevřel ústa, kývla a&#160;řekla: „Detektivka, a&#160;zrovna se tak hodí k&#160;tomu zítřku, prvnímu dni školy.“ „Ale to pak tedy bude nějaká kočičina,“ žasl jsem celý pryč, ale ona rozhořčeně sekla droždím, které předtím chňapla, a&#160;vykřikla: „Žádná kočičina. Mluví se v&#160;ní o&#160;jednom člověku, který jednoho krásného dne…,“ a&#160;pak se opřela o&#160;kredenc jako o&#160;zábradlí a&#160;vyprávěla, jak ten člověk jednoho krásného dne nastoupil dlouhou nebezpečnou cestu, ale ne do světa jako nějaký hloupý Honza, ale dlouhou a&#160;nebezpečnou jako v&#160;detektivce, a&#160;vlastně kam? Mezi samé cizí lidi. Nikoho z&#160;nich neznal a&#160;oni neznali jeho, sami se však mezi sebou znali léta. A&#160;řekla, že já zítra také nastoupím cestu mezi samé cizí, jen s&#160;rozdílem, že ta má cesta vede jen tuhle kouskem města a&#160;ti cizí budou spolužáci, kteří se znají z&#160;loňska. „No a&#160;mám se z&#160;toho zhroutit?“ zeptal jsem se a&#160;ona už zase vzplála, chytila droždí vedle talíře koláčů, ale pak si to rozmyslila a&#160;řekla: „Bylo to přece strašné, přijít mezi samé cizí lidi, copak mohl vědět, jak ho přijmou, jestli s&#160;ním vůbec budou mluvit, jestli mu nebudou dělat nástrahy, vždyť ten člověk byl na tom strašně zle. A&#160;byl ke všemu ještě takový mírný a&#160;hodný, všechno se ho dotklo, když to člověk čte, nejradši by brečel. Ale ti lidé, mezi které ten ubohý člověk přišel, byli gangsteři a&#160;on byl,“ dodala, „zlosyn…“ A&#160;pak se koukla do zrcadla, jež v&#160;kuchyni visí vedle okna, a&#160;dodala: „Zlosyn a&#160;přišel do kriminálu.“</p>
			<p class="MLP-text">Vstal jsem z&#160;gauče a&#160;musil jsem se usmát. Ti mí spolužáci, mezi něž dnes přijdu, usmál jsem se, když jsem v&#160;pyžamu přišel do koupelny, ti se vskutku znají z&#160;loňska, budu pro ně cizí, nemusí se mnou mluvit, mohou mi dělat nástrahy, copak jsem na tohle někdy myslil? Proč by to dělali? Copak jsem zlosyn z&#160;nějaké hloupé detektivky Kocourkové? Vypil jsem ze sklenky kapku vody a&#160;vzpomněl si na vězení, o&#160;němž mluvila babička. On se na ni těší, řekla o&#160;škole, a&#160;neví, že se vlastně těší na vězení. Svět sám je vězení a&#160;ještě další v&#160;něm… chudák babička, kdysi viděla i&#160;šero nad mapou. S&#160;úsměvem jsem si hodil na obličej pár kapek vody a&#160;setřel je rukou, bylo mi, jako bych z&#160;dálky slyšel zvony… U&#160;snídaně v&#160;kuchyni mi matka něco říkala, zřejmě to nebylo nic významného, hleděla na míšeňský příbor, který byl překlopen na kredenci, ani jsem neposlouchal. Nevnímal jsem ani Růženku, která se dívala jako čert, házela rukou na talíř koláčů na kredenci u&#160;droždí a&#160;knížky, asi chtěla, abych si vzal s&#160;sebou. Potáhnu se hned první den s&#160;koláčem, myslil jsem si, to tak, už abych radši šel. Ale pak mi něco říkala ještě ve dveřích a&#160;mně se zdálo, jako by vyplázla jazyk. „Neukazovala jsem na koláče,“ vykládala, „ale na tu knížku Kocourkové, ze které se zhroutila a&#160;rozdávala banány.“ A&#160;pak mi něco podala a&#160;řekla, že tohle je má spása… Za dveřmi na chodbě jsem viděl, že mi dala malou skleněnou černobílou opici. Asi talisman, zasmál jsem se, mám si na něj sáhnout&#160;– dal jsem jej do kapsy a&#160;seběhl ze schodů. V&#160;přízemí z&#160;kuchyně vyšla paní Hronová a&#160;tiše na mě mávla. Z&#160;kuchyně se ozývaly ranky, jako by tam někdo něco tloukl, a&#160;já jsem spatřil správce, jak tam tluče na okno provaz. Snad se nechce oběsit, napadlo mě, a&#160;vyšel jsem ze zasklených domovních dveří. Kocourková stála před otevřeným výkladem a&#160;něco v&#160;něm rochala. Aby zase nedala banány, usmál jsem se, právě se k&#160;ní blížily dvě postavy, jedna skoro chlapecká, druhá jakoby ženská, no ovšem, obcházeli nás a&#160;hlídali, otec byl pryč, ale byli bez kabátů, vždyť dnes bylo hezky. Pod podjezdem byla bílá pára, připomínala oblaka kadidla, jenže měla příchuť železa a&#160;byla cítit vodou, před chvílí jel nahoře vlak a&#160;podjezd držel, musil jsem se usmát. Na křižovatce bylo rušno. Ve výkladu mydlářství se vznášely nad krabičkami mýdel svíčky s&#160;černými a&#160;stříbrnými křížky, palmami a&#160;cypřiši, do Dušiček byly ještě dva měsíce, bůhsuď, proč tam už visely teď, nějaký pán v&#160;tvrďáku, který šel právě kolem, na mě po­hlédl, jako by se ptal, čemu se směji, byl to asi funebrák. Lidé přecházeli křižovatku na zelenou, jak se obyčejně chodí, je to jakýsi předpis, a&#160;i když tedy nad ulicí svítila světla, stál tam navíc ještě strážník. Přešel jsem kolem něho a&#160;poprvé v&#160;životě mě napadlo, kdyby věděl, kdo jsem, možná že by mi řekl pár slov, zeptal se na něco, jako se ptávali naši hosté, doufal by, že to povím doma. Jo, otec je teď přece už <span class="MLP-znak-kurziva-11b">týden</span> pryč, v&#160;hnědém pekle, usmál jsem se, když jsem zpovzdáli míjel chrám svatého Michaela a&#160;vstupoval do Šternberských sadů, musím jít tadyhle… Zabočil jsem na cestu, vedoucí cípem parku kolem květinového koberce, a&#160;tam jsem potkal nějaké dvě školačky. Byly to zřejmě školačky, protože si nesly tašky, ta jedna ji měla dokonce na zádech a&#160;na copech růžové mašle, podívaly se na mě. Na květinovém koberci opodál kvetly krásné květiny a&#160;růže jako pod oknem pana krále v&#160;městě Sedmihrádku&#160;– vzpomněl jsem si a&#160;musil se usmát, a&#160;tam jsem pohladil obrovského čtyřnohého psa, který kráčel při kraji koberce proti mně a&#160;nevyhnul se, patřil asi paní, která šla krok za ním a&#160;držela v&#160;ruce košík s&#160;obojkem. Kývli jsme s&#160;úsměvem na sebe, ač jsme se neznali. Z&#160;postranní cesty, vedoucí k&#160;pomníku hraběte Šternberka a&#160;pak ještě dál, přicházel nějaký pán v&#160;nápadně hezkém klobouku a&#160;elegantních šatech, stále se ohlížel a&#160;v&#160;dálce za ním se míhaly dvě policejní uniformy, snad nechce spolknout jed, napadlo mě a&#160;trochu jsem poskočil… A&#160;pak už brzy se mezi stromy cosi začernalo a&#160;naskytl se nádherný pohled.</p>
			<p class="MLP-text">Černá budova se sochami starců ve výši patra a&#160;se státním znakem u&#160;vchodu stála přes ulici proti mně jako nějaký hrad plný zábavy, radosti a&#160;štěstí. Zprava i&#160;zleva přicházeli žáci, menší, větší, velcí, zastavovali se před vraty, vítali se, otáčeli se, smáli, na chodníku před vraty byl nádherný veselý shluk, jaký někdy býval na venkově o&#160;pouti nebo o&#160;výročním trhu, na který jezdila vdova sova s&#160;koráby. Tím shlukem jsem musil projít, měl-li jsem vejít do vrat. Chvíli jsem přemýšlel, jak jím projdu, a&#160;pak jsem přešel ulici a&#160;s&#160;úsměvem se do něho vmísil. A&#160;tu, když jsem se vmísil a&#160;na chvíli na mně utkvěly ze všech stran cizí neznámé tváře, poprvé jsem poznal, že se mi krátí dech. Nebylo to nic divného, dech se mi krátil asi celou cestu, ale asi jsem si to neuvědomoval, musil jsem se opět trochu usmát. Propletl jsem se k&#160;vratům a&#160;pak, aniž jsem věděl jak, ocitl jsem se v&#160;nich. Když jsem se vymotal a&#160;ocitl se uvnitř v&#160;hale, viděl jsem tam nějakého člověka v&#160;něčem, co mohlo připomínat uniformu, cinkal svazkem klíčů, vypadal jako dozorce, ale byl to asi školník, a&#160;v&#160;té chvíli jako bych poprvé pocítil nějakou tíseň. Možná že byla ve mně už po cestě a&#160;já si ji uvědomil až teď, ale musil jsem se opět usmát. Je to vlastně příjemné a&#160;přirozené, myslil jsem si, vždyť sem přicházím poprvé. Pak jsem viděl mramorového starce, zkrouceného a&#160;opleteného hady, s&#160;hochy po stranách, poznal jsem, že vidím Laokoonta. Vkročil jsem na schodiště, vmísil se do proudu neznámých hochů a&#160;dech se mi krátil ještě víc než před chvílí a&#160;tíseň trochu vzrostla. Bylo to samozřejmé, vždyť jsem se každým krokem blížil ke své budoucí třídě, musil jsem se stále usmívat. Hleděl jsem stoupat co nejméně nápadně a&#160;tvářit se co nejprostěji, tušil <span>jsem náhle</span>, že v&#160;proudu, který mě obklopuje, mohou být i&#160;nějací hoši z&#160;té mé vlastní třídy, do níž jdu, a&#160;kteří mě pak nahoře poznají. Proud mě vyvrhl na chodbu v&#160;druhém patře a&#160;tam nějaká pomalá mátožná vlna mě zanesla k&#160;jedněm otevřeným dveřím. Tak to je má třída, vydechl jsem a&#160;ke zkrácenému dechu a&#160;rostoucí tísni se teď začal přidávat i&#160;tlukot srdce, tak to je má třída, ještě jednou jsem se usmál, ale ten úsměv byl už asi k&#160;nepoznání. Zachvátila mě strašná tíseň, jako bych skákal z&#160;mostu, a&#160;srdce se roztlouklo jako zvon. Měl jsem náhle dojem, jako by mě někdo celou cestu až sem sledoval…</p>
			<p class="MLP-text">Teď jsem však stál ve dveřích velké místnosti s&#160;okny, katedrou, stupínkem tabulí a&#160;kamny, kde to slabě čpělo vydrhnutou podlahou, křídou a&#160;zeleným lakem… náhle jsem musil rychle vkročit dovnitř, měl jsem dokonce dojem, že mě někdo postrčil a&#160;něco řekl… V&#160;podivném zmatku jsem zahlédl, že některé lavice jsou zpola obsazené a&#160;jiné prázdné, nejvíce jich bylo v&#160;řadě u&#160;oken, stál tam sice jakýsi hlouček, ale až vzadu, přední lavice byly prázdné a&#160;já jsem k&#160;nim zamířil. Musil jsem však projít téměř celou třídou, kolem jiných hloučků v&#160;lavicích, v&#160;uličkách a&#160;u&#160;stupínku. Prošel jsem kolem nich, usedl do druhé lavice té okenní řady naproti katedře a&#160;teprve teď, když jsem seděl, jsem si opět oddychl. Proč by mě byl někdo sledoval? Každý přece mohl vědět, že nejdu jinam než do školy. Kam jinam bych byl šel, na trh? A&#160;kdo vlastně mě měl sledovat, sudičky? Bože, jak mě to mohlo napadnout, myslil jsem si, přece ještě nikdy v&#160;životě mě nic takového nenapadlo. Nevšimli si, že do třídy vešel někdo nový, cizí, napadlo mě, ale všimnou-li si teď, jistě mě tu nenechají dlouho sedět. Za chvíli mě uvidí, přijdou ke mně a&#160;začnou se mnou mluvit. Sám jsem k&#160;nikomu nemohl přistoupit a&#160;začít s&#160;ním mluvit, když jsem nikoho neznal, byl jsem přece jen cizí mezi neznámými, to už bylo jasné, ani jsem se nechtěl příliš rozhlížet, aby to nevypadalo, že slídím. Jen jsem trochu zdvihl hlavu a&#160;podíval se oknem, které bylo pootevřené a&#160;za nímž bylo vidět koruny a&#160;větve stromů Šternberského parku. Pak jsem měl dojem, že se před katedrou mihl nějaký žák.</p>
			<p class="MLP-text">Měl krásný tmavý pulovr a&#160;světlé manšestrovky, tmavší rozcuchané vlasy, shrnuté punčochy a&#160;nevraživý pohled na zamračené opálené tváři. Mihl se jakoby od pootevřeného okna a&#160;já měl náhle dojem, jako by sem byl skočil z&#160;těch korun stromů a&#160;větví před okny. A&#160;pak jsem náhle viděl, že se ke mně blíží…</p>
			<p class="MLP-text">„Tady sedím já a&#160;Mínek,“ řekl a&#160;ukázal na druhou lavici, a&#160;snad řekl ještě něco, co jsem už neslyšel, neboť jsem v&#160;té chvíli skoro pozbyl řeči. Zmateně jsem vstal a&#160;ocitl se v&#160;třetí lavici, abych mu nepřekážel. Ale sotva jsem znovu usedl, vyšel jeden z&#160;toho hloučku, který stál vzadu za mými zády, a&#160;řekl:</p>
			<p class="MLP-text">„Koukej zmizet, vlku. Tady sedíme my.“</p>
			<p class="MLP-text">Všechno se seběhlo tak závratně rychle, že jsem ani nestačil popadnout dech. Ani jsem nepostřehl, že už stojím za katedrou v&#160;koutě, abych nebyl v&#160;žádné lavici a&#160;nikomu nepřekážel. Proč jsem jen přišel tak brzy, blesklo mi hlavou, proč jsem si někam sedal a&#160;raději nepočkal, až zazvoní, a&#160;proč mi řekl „vlku“? Vždyť tak ani nevypadám, nejsem ani černý, ani nemám velké zuby, ale on byl silný a&#160;ruce měl v&#160;kapsách… pane bože, vždyť jsem tu vskutku docela cizí… Strhl jsem zrak k&#160;oknu na ty koruny a&#160;větve, které se teď hýbaly, hleděl jsem nad katedru na obrazy dvou prezidentů, starého, který před dvěma léty odstoupil a&#160;nyní právě trochu onemocněl, a&#160;nového, nynějšího, nad nimi byl zavěšen kříž. Na katedře ležela bílá snítka. Už jsem neměl kam se dívat, leda na zem, černé vydrhnuté parkety&#160;– a&#160;tu se mi zdálo, že jsem zachytil pohled hocha v&#160;pulovru a&#160;světlých manšestrovkách, který mě vyhnal z&#160;lavice. Stál u&#160;své druhé lavice, hleděl na mě nepřátelsky zpod víček a&#160;rozcuchaných vlasů, něco žvýkal, a&#160;tu jsem poznal, že tak na mě hledí už dost dlouho. Že na mě hledí i&#160;ten silný z&#160;třetí lavice, co mi řekl „vlku“, a&#160;že má stále ruce v&#160;kapsách, že mě pozorují i&#160;mnozí z&#160;hloučku vzadu a&#160;ještě další z&#160;lavic, stál jsem náhle v&#160;koutě jako ovce, mohl být co chvíli terčem úšklebků a&#160;vtipů, a&#160;tu, jako by se ve mně cosi hnulo k&#160;jakési zatrpklé obraně, blesklo mi, abych před nimi všemi dal ruce do kapes a&#160;zády se opřel o&#160;zeď. Tak si jednou stoupla liška ve mlýně, když si ji prohlíželi, a&#160;já si teď na to vzpomněl. Opřel jsem se zády o&#160;zeď, dal ruce do kapes a&#160;nahmátl malý tvrdý předmět. Tu Růženčinu skleněnou černobílou opici… V&#160;té chvíli jsem viděl, že na mě ten opálený hoch v&#160;pulovru u&#160;druhé lavice kývl.</p>
			<p class="MLP-text">„Jestli tu chceš mermomocí sedět,“ pokrčil rameny, „můžeš. Tuhle…,“ ukázal na místo u&#160;uličky.</p>
			<p class="MLP-text">Jako bych se probral ze sna a&#160;zcela ohromen jsem vyndal ruce z&#160;kapes, zády se odrazil od zdi a&#160;přistoupil k&#160;němu. Už nebyl tak nepřátelský, i&#160;když na mě stále hleděl zpod víček a&#160;rozcuchaných vlasů a&#160;žvýkal, dokonce trochu ustoupil, abych si mohl sednout.</p>
			<p class="MLP-text">„Co řekne ten, co tu sedí?“ zmohl jsem se konečně na slovo a&#160;pohlédl jsem na třetí lavici, kde stál ten silný, co mi řekl „vlku“, stále s&#160;rukama v&#160;kapsách.</p>
			<p class="MLP-text">„Ten, co tu sedí, si sedne před tebe,“ řekl hoch v&#160;pulovru, „semhle do první lavice,“ a&#160;mně se zdálo, jako by ještě dodal: „do první lavice proti katedře.“</p>
			<p class="MLP-text">Oči se mi rozjasnily a&#160;snad se mi na tváři objevil i&#160;úsměv, cítil jsem, že se všechno nepochopitelně náhle ocitlo na dobré cestě.</p>
			<p class="MLP-text">„Bude se zlobit,“ odvětil jsem ještě.</p>
			<p class="MLP-text">„Nikdy se nezlobí,“ řekl hoch v&#160;pulovru rozhodně a&#160;odmítavě, „to ho vůbec neznáš. Vždyť jsi tady úplně cizí,“ řekl, „támhle jde.“</p>
			<p class="MLP-text">Přicházel k&#160;nám plavý, mírně opálený hoch v&#160;hezkém šedivém obleku. Dost nesměle se usmíval.</p>
			<p class="MLP-text">„To je Mínek,“ řekl hoch v&#160;pulovru, trochu si rukou sčísl z&#160;čela tmavé rozcuchané vlasy a&#160;přestal žvýkat… pak se obrátil k&#160;příchozímu a&#160;vlídně mu řekl:</p>
			<p class="MLP-text">„Sedni si letos do první lavice. Nikdo jiný tam nemůže sedět. Zeměpisář by před sebou ani nikoho jiného nestrpěl…“ A&#160;ten Mínek trochu zesmutněl, poslechl však téměř jako ovečka.</p>
			<p class="MLP-text">A&#160;pak zvonilo, všichni si sedli, chlapec v&#160;pulovru seděl vedle mne a&#160;trochu žvýkal, ten Mínek přede mnou, ten silný s&#160;rukama v&#160;kapsách, co mi řekl „vlku“, za mnou, pak přišel pan profesor, menší tlustší přívětivý pán s&#160;prošedlou hlavou, vstali jsme, pokynul rukou a&#160;opět jsme si sedli, četl naše jména a&#160;sem tam si ověřoval i&#160;rodiče, a&#160;pak jsem sáhl do kapsy a&#160;vyndal opici.</p>
			<p class="MLP-text">„To je opice,“ řekl ten silný za mnou, hledě mi přes rameno, a&#160;Mínek přede mnou se trochu otočil a&#160;podíval se a&#160;můj soused v&#160;pulovru naklonil hlavu a&#160;řekl:</p>
			<p class="MLP-text">„To je krásná vzácná opice ze skla.“ A&#160;vzal mi ji z&#160;ruky a&#160;řekl:</p>
			<p class="MLP-text">„Kdyby to nebyla taková krásná vzácná opice ze skla, řekl bych, abys mi ji dal.“</p>
			<p class="MLP-text">A&#160;já se usmál na Mínka i&#160;toho za mnou, co mi řekl „vlku“, a&#160;sousedovi jsem řekl, ať si ji vezme.</p>
			<p class="MLP-text">„Mám tu taky něco,“ sáhl do kapsy manšestrovek a&#160;vyňal žvýkačku s&#160;peprmintem.</p>
			<p class="MLP-text">Domů jsem chvílemi i&#160;běžel. Cípem parku kolem květinového koberce, poblíž kostela svatého Michaela ven do ulice, křižovatkou kolem mydlářství, pod železniční podjezd… Co se to vlastně stalo? Bylo to k&#160;nevíře, a&#160;přece to byla dočista úplná pravda. Už jsem měl kamarády, a&#160;jakoby právě ty nejlepší ze všech, z&#160;celé třídy. Když pan profesor přečetl naše jména, sem tam si ověřiv rodiče, řekl nám co a&#160;jak a&#160;my pak vycházeli ze třídy, už jsem mluvil s&#160;mnohými a&#160;mnozí se mnou, můj soused v&#160;tmavém pulovru a&#160;světlých manšestrovkách Vilda Brachtl, Jiří Mínek z&#160;lavice přede mnou, Buka, který byl tím silným s&#160;rukama v&#160;kapsách z&#160;lavice za mnou a&#160;řekl mi „vlku“, už jsem nebyl jako ovce, cizí mezi neznámými, stačila jen chvilka a&#160;bylo to. Zdálo se mi, jako by mi v&#160;žilách plavalo slunce a&#160;malé drobné plachetnice. Před domem jsem málem vrazil do dvou, kteří nás obcházeli a&#160;hlídali, točili se právě k&#160;výkladu Kocourkové, která tentokrát před ním nestála, ale byla zřejmě v&#160;krámě, měla výklad plný banánů, pak viděli, že se směji, a&#160;hleděli za mnou. Vběhl jsem do domu a&#160;viděl paní správcovou ve dveřích kuchyně, tiše a&#160;spokojeně kývala a&#160;ukazovala na provaz za sebou, zavěšený od okna ke kamnům, byla to nejspíš šňůra na prádlo, nikdo se neoběsil, správce byl právě asi v&#160;pokoji, protože bylo odtamtud pootevřenými dveřmi slyšet, jak právě říká: „Nesmysl, to s&#160;tím ukradeným děckem? Nesmysl, jo? To je na myši, tohle…?“ S&#160;úsměvem jsem vyběhl schody a&#160;vběhl do dveří našeho bytu, jen to zašustilo. Matka byla pryč a&#160;Růženka hned poznala, že je všechno dobré.</p>
			<p class="MLP-text">„Tak se nevrhli jako v&#160;detektivce,“ zvolala v&#160;kuchyni a&#160;sáhla na knížku na kredenci u&#160;droždí a&#160;talíře koláčů, „tak opice pomohla, kdepak je…,“ nastavila dlaň, „musím ji vrátit Kocourkové, je to talisman, který půjčila.“</p>
			<p class="MLP-text">„Nemám ji,“ lekl jsem se, ale moc ne, „dal jsem ji Brachtlovi, co sedí vedle mne, líbila se mu.“</p>
			<p class="MLP-text">„To je dobře, že se mu líbila,“ kývla spokojeně a&#160;rychle stáhla ruku, „to je jedno. Já ji Kocourkové vrátit nemusím, nemá dohromady, řekla mi, žádnou cenu. Ona jich má stejně plnou bednu, dává je zákazníkům, když přijdou pro brambory, je to taková její reklama na banány. Tak pomohla,“ opakovala.</p>
			<p class="MLP-text">„Nejsem zlosyn a&#160;nešel jsem do kriminálu,“ zasmál jsem se, „škola není žádné vězení, v&#160;tom se babička mýlila.“</p>
			<p class="MLP-text">„Copak babička,“ tiše mávla rukou a&#160;koukla ke dveřím, bylo to však zbytečné, když matka byla pryč, „copak babička. Ta měla ke stáru vůbec divné nápady, z&#160;té by se byl člověk skoro zjančil, co jí všechno napadalo, měla občas také dojem, že ji někdo <span class="MLP-znak-kurziva-11b">sleduje</span>… Tak hlavně že je to v&#160;pořádku,“ zasmála se, „první den školy za námi. Ale jedno ještě v&#160;pořádku není,“ řekla, „jedno je ještě ožehavé.“ Když jsem se zeptal co, řekla:</p>
			<p class="MLP-text">„Ale támhle to droždí. Budu ho musit už asi vyhodit, tak se mi zdá, že tu leží už moc dlouho. Vždyť já jsem z&#160;něho ty koláče pekla už před týdnem…“</p>
		</div>
</body>
</html>