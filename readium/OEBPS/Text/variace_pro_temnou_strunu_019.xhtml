<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>variace_pro_temnou_strunu-15</title>
		<link href="../Styles/variace_pr_idstyles.css" rel="stylesheet" type="text/css"/>
	</head>
	<body id="variace_pro_temnou_strunu" xml:lang="cs-CZ">
		<div>
			<p id="toc_marker-14" class="MLP-uroven2-kapitola">14</p>
			<p class="MLP-text-bez1radku">Odpoledne bylo krásné, jak může být jen na jaře. Růženka se vyklonila z&#160;okna, na němž stála váza s&#160;kočičkami a&#160;kraslicemi na červených stužkách, a&#160;řekla: „Kristepane, to je letos jaro. Od toho dne, co jste byli u&#160;vyslance, to všechno voní takovou čerstvou kořeněnou vůní a&#160;ani neprší.“ Pak jakoby přitažena nějakou tajemnou silou vylezla na chodník z&#160;protějšího ovocnářství Kocourková a&#160;pohlédla do našich oken. „Máte krásné kočičky,“ křikla na Růženku do okna a&#160;dřepla na sedačku u&#160;brambor, „také kraslice. Víte, že Sysel má kůzlata?“ A&#160;když Růženka kývla, Kocourková zvolala: „Víte, že za rohem v&#160;Paříži hrají Chaplina, nejdete večer?“ Vyklonil jsem se také z&#160;okna a&#160;viděl jsem, že za rohem ulice se objevili dva, které jsem před naším domem viděl poprvé dnes ráno. Štíhlí a&#160;plaví, v&#160;jarních pláštích, přešli kolem Kocourkové skoro vojensky a&#160;přitom pomalu a&#160;obezřetně, což nějak nešlo k&#160;sobě a&#160;připomínalo to loutky, které tahá za provázek nějaká ruka kdesi u&#160;střech domů. „Bodejť bych nešla,“ křikla Růženka, „já nemám co dělat.“ „Tak dobře,“ křikla Kocourková, „jdeme. Dnes večer na Chaplina. Představte si, že tam vypadá úplně jak Hitler. Viděla jste ho v&#160;těch dnešních novinách? S&#160;těmi fousky a&#160;s&#160;tou černou patkou na hlavě? Mě vám vždycky chytne, když ho vidím, křeč, musím k&#160;doktorovi, mám asi revma.“ „Já se vám nedivím,“ zvolala Růženka, „mně je zas mdlo, na toho Chaplina musíme…“ „Je to šelma z&#160;bible,“ zvolala Kocourková, a&#160;pak náhle jako by do ní něco vjelo, vyskočila ze sedačky a&#160;křikla, že se musí sofort kouknout na karty. „Sofort na karty,“ křikla přes ulici, „kdepak tady takhle sedět, mám s&#160;tím Hitlerem nějaké tušení.“ A&#160;rychle chňapla sedačku a&#160;zmizela v&#160;krámě. A&#160;tu se Růženka na mě otočila a&#160;ťukla se do čela. „Kristepane, hned musím pro brambory. Vždyť my je vůbec nemáme. Jak bych dělala večeři.“ A&#160;ač jsem věděl, že máme brambor plný sklep a&#160;nové ještě nejsou, ani jsem nemrkl, vylétla z&#160;pokoje, za chvilku se mihla na ulici jako divoký stín a&#160;zmizela v&#160;krámku. Já jsem to odpoledne nešel nikam, i&#160;když venku bylo tak krásně a&#160;všechno vonělo čerstvou svěží kořeněnou vůní, nešel jsem ani do parku, i&#160;když jsem se tam u&#160;pomníku hraběte Šternberka mohl setkat s&#160;Brachtlem, Mínkem, Bukou a&#160;Katzem, byl jsem totiž nějak zaražený a&#160;pln divných předtuch.</p>
			<p class="MLP-text">Pln divných předtuch od samého úsvitu, kdy už za oknem nebyla tma, ale také ne světlo, nýbrž jen takové tiché, chladné, šedobílé šero a&#160;já se v&#160;tom šeru vzbudil šramotem z&#160;předsíně. Jako by tam přešly kočky nebo stádo ovcí a&#160;mezi nimi šlapala nějaká strašlivá zlověstná liška, hodiny, které tam jdou o&#160;deset minut napřed, tloukly právě půl čtvrtou ranní… Když jsem šel v&#160;půl osmé do školy, potkal jsem před domem ty dva v&#160;jarních pláštích, které jsem tu nikdy neviděl, štíhlé, plavé, jdoucí téměř vojensky, a&#160;přece tak pomalu a&#160;obezřetně, jeden hleděl do ulice, druhý si mě však bezostyšně měřil, byl bych mu nejraději něco řekl. Přecházel kolem nás právě nějaký člověk v&#160;montérkách a&#160;odplivl si… Ve škole jsme vyváděli jako mladé kozy. Buka mě svalil zády na katedru a&#160;jal se předstírat, že mě škrtí. „Vlku,“ škrtil mě, „vlku,“ už mi to neřekl aspoň měsíc, a&#160;já jsem křičel a&#160;mačkal mu bradu vzhůru, ale byl silnější a&#160;volal, šel-li bych s&#160;ním a&#160;jeho bratrem do kina, mají prachy a&#160;zvou mě na Chaplina do Paříže v&#160;pondělí večer, vypadá tam jako Hitler… a&#160;já mohl jen písknout, že rozhodně jo. Pomohl mi na nohy a&#160;začal mě honit mezi lavicemi, přičemž se mi dostal do ruky nějaký sešit, ležel na Fürstově lavici a&#160;byl nadepsán jeho rukou, chňapl jsem ho a&#160;hodil do vzduchu ke kamnům. Buka ho tam našel, hodil jej do vzduchu ke katedře a&#160;Fürst začal lítat po třídě jako pominutý. Nastavil jsem mu nohu doufaje, že se potluče, ale zachytil se naneštěstí lavice, a&#160;když jsem do něho strčil, utekl na chodbu. Řekli jsme si s&#160;Bukou, že se můžeme odpoledne sejít v&#160;parku, řek jsme si to též s&#160;Brachtlem, Mínkem a&#160;Katzem, a&#160;Brachtl mě pak nečekaně strhnul na stupínek a&#160;nacpal mi do úst žvýkačku… Když jsem se vracel ze školy domů, viděl jsem je zas, ty dva v&#160;jarních pláštích, kousal jsem žvýkačku a&#160;dělal, že je nevidím, koukali dopředu do ulice jako koně. U&#160;nás v&#160;domě na chodbě se ozývaly rány ze sklepa, Hron tam asi něco tloukl. Ve dveřích kuchyně stála paní Hronová, a&#160;když jsem k&#160;ní došel, trochu se uhnula, abych viděl dovnitř. Řekla, že ve sklepě mají kůzle, myslila snad mrtvé, a&#160;že muž spravuje dveře. Že teď k&#160;nám šel listonoš s&#160;dopisem. Vtom se u&#160;sklepa objevil Hron s&#160;nějakým větším blyštivým předmětem, a&#160;když mě viděl, řekl: „To je zvláštní, to bys nevěřil, co ta zvěř umí. Když podřízneš kozle před kozou, koza vomdlí. Vy nemáte kozle?“ Vyběhl jsem nahoru, matka právě dávala listonoši spropitné. A&#160;teď odpoledne, když na okně stála váza s&#160;kočičkami a&#160;kraslicemi, má předtucha ještě vzrostla. Nešel jsem ani do parku, kde jsem se u&#160;pomníku chtěl setkat s&#160;Brachtlem, Mínkem, Bukou a&#160;Katzem, a&#160;nemohl jsem je náhle ani volat telefonem. Když jsem to v&#160;purpurovém pokoji zkoušel, telefon byl hluchý jako pařízek. Když se chýlilo k&#160;večeru, nad naší ulicí se objevily mraky. Kocourková vylezla na chodník zjistit, zda má začít tahat bednu brambor do krámu. Zavolala na Růženku, která už zas stála v&#160;okně, že dnes z&#160;Chaplina sejde. „Půjdeme po neděli,“ křikla, „žene se bouřka, ale pršet nemá,“ a&#160;Růženka zvolala: „Půjdeme tedy v&#160;pondělí. V&#160;pondělí večer, to chodí lepší lidi. Kouknu se ještě do těch novin s&#160;Hitlerem a&#160;na karty.“ A&#160;Kocourková křikla, aby se koukla do novin s&#160;Hitlerem a&#160;na karty, a&#160;začala tahat bednu. Chňapli jsme vázu s&#160;kočičkami a&#160;kraslicemi, zavřeli okna a&#160;rozsvítili, mraky nad naší ulicí náhle zhnědly. „To je letos jaro,“ řekla Růženka, „to by člověk umřel, pršet však nemá, předpovídá… Kristepane, kde my vlastně máme takové ty zelené kvítkované misky, ty zelené kvítkované, co tu vždycky byly, vždyť já bych dnes měla dočista chuť na topinky,“ a&#160;když jsem se otřásl, řekla: „Jo, Hron má ve sklepě kůzle od Sysla, doufám, že jen maso, a&#160;ne živé, mečení jsem odtamtud neslyšela. Já mám dneska chuť na topinky,“ řekla, „ale radši dám tu vázu s&#160;kočičkami a&#160;kraslicemi do předsíně k&#160;hodinám…“ Bylo právě za deset minut půl páté, neboť hodiny v&#160;předsíni tloukly půl. Půl páté na jaře v&#160;měsíci březnu.</p>
			<p class="MLP-text">Děsná předtucha se však vyplnila až večer.</p>
			<p class="MLP-text">Růženka právě sklízela z&#160;kuchyňského stolu karty, když vtom někdo zvonil. Matka, která před chvílí přijela z&#160;pochůzky, vyšla do předsíně, aby otevřela. Než však otevřela, nahlédla do kuchyně a&#160;tiše řekla, že jde strýček Vojta a&#160;snad ještě jedna návštěva, aby se v&#160;jídelně rozsvítilo a&#160;dala se tam káva, likér a&#160;nějaké doutníky… Vešel jsem do předsíně ve chvíli, kdy vstupovali do našich dveří. Strýček Vojta a&#160;ještě jeden pán, jemuž jsem neviděl do tváře, neboť v&#160;předsíni bylo šero. „Máte hezké kočičky a&#160;kraslice,“ usmál se strýček a&#160;ukázal do šera k&#160;hodinám, a&#160;pak se zeptal, zda se už otec vrátil.</p>
			<p class="MLP-text">„Ještě se nevrátil,“ řekla matka, „odešel v&#160;půl čtvrté ráno a&#160;ještě nepřišel. Ani nevolá, nejde telefon, je to úplně hluché. Račte si odložit a&#160;jít dál.“</p>
			<p class="MLP-text">Teprve když vstoupili do jídelny, kde nad stolem zatím už svítil velký křišťálový lustr, spatřil jsem druhého návštěvníka.</p>
			<p class="MLP-text">Byl to nějaký cizí pán s&#160;hubenou kostnatou tváří a&#160;dlouhými vlasy, jaké mívají umělci, byl ve fraku a&#160;v&#160;jedné ruce, poněkud skryté za zády, držel kytici červených růží.</p>
			<p class="MLP-text-bez1radku--12-0">Světlo lustru nad jídelním stolem bylo hned od počátku zvláštní. Bylo slabé, nažloutlé a&#160;blikající, takže například nějaký dopis by se býval v&#160;něm sotva dal číst a&#160;rovněž pozorovat fotografii v&#160;novinách se zdálo nemožné. U&#160;lustru se také od počátku usadily stíny. Stíny skelné, průhledné a&#160;lomené od křišťálových sklíček, připomínající pavučiny, žáby, kosti a&#160;ještě něco. Něco jako kdysi před léty, když byl u&#160;nás Gini a&#160;venku se strhla ta strašná bouřka. Na stole stál kulatý stříbrný podnos s&#160;lahví a&#160;sklenkami, citrón, doutníky, popelník a&#160;míšeňská cukřenka.</p>
			<p class="MLP-text">Matka seděla v&#160;čele stolu s&#160;bílou šňůrou perel na krku, po její pravici seděl strýček v&#160;černém saku s&#160;modrobílou kravatou a&#160;po levici kostnatý muž s&#160;dlouhými vlasy, ve fraku, připomínající umělce. Kytici červených růží chvílemi držel pod stolem, chvílemi ji měl položenu na klíně, pak mu to bylo asi obtížné a&#160;položil ji na prázdnou židli po své levé ruce. Matka hleděla na okraj stříbrného podnosu, který se v&#160;blikajícím světle leskl jako nějaký přepychový obojek obrovského čtyřnohého psa, a&#160;říkala, že se otec snad už vrátí. „Snad se už vrátí,“ řekla a&#160;hleděla na okraj stříbrného podnosu, „je to podivné.“ Strýček kouřil doutník a&#160;hleděl k&#160;oknu, jako by zjišťoval, co je s&#160;bouřkou a&#160;deštěm. „Jistě se už vrátí,“ řekl a&#160;hleděl k&#160;oknu, „přijde každou chvíli.“ Muž ve fraku mlčel. Kouřil cigaretu, upíjel ze sklenky čirou bílou tekutinu, do níž si dal kolečko citrónu, a&#160;tiše si notoval nějakou melodii. Když hodiny v&#160;předsíni tloukly, zdvihl hlavu, jako by počítal čas, byl to zřejmě nějaký otcův dobrý známý a&#160;rovněž věřil, že otec brzy přijde. Mně to bylo úplně jedno a&#160;ani jsem s&#160;nimi u&#160;stolu neseděl.</p>
			<p class="MLP-text">Klečel jsem u&#160;vzdálené židle, ač se to snad zrovna neslušelo, střídavě jsem sledoval, co je u&#160;stolu a&#160;co v&#160;novinách, které jsem měl rozevřeny na židli, a&#160;bylo mi čím dál hůř. Ty stíny jako by nebyly jen na stropě, ale i&#160;na stole a&#160;ve mně, a&#160;jako bych cítil, že mě pomalu vyhánějí pryč. Pryč aspoň do předsíně, do kuchyně, na ulici, do parku, ale pryč. Nedal jsem však na sobě nic znát a&#160;ani jsem nehlesl. Klečel jsem u&#160;vzdálené židle, na níž jsem měl rozevřené noviny, a&#160;žvýkal Brachtlovu gumu.</p>
			<p class="MLP-text">Konečně matka vstala a&#160;šla k&#160;zrcadlu. Vrátila se ke stolu s&#160;nějakým listem. Podala jej strýci, byl to dopis.</p>
			<p class="MLP-text">„Přišel dnes v&#160;poledne,“ řekla.</p>
			<p class="MLP-text">Viděl jsem, že obálka je poškrábána nečitelným písmem a&#160;na známce jsou Alpy. Ale spíš než viděl ve slabém světle a&#160;na tu dálku od židle jsem to tušil. Strýček kývl a&#160;začal číst. Muž ve fraku kývl a&#160;mlčel. Byl to nějaký otcův dobrý známý a&#160;o&#160;dopise zřejmě věděl. Matka dala hlavu do dlaní a&#160;trochu ji pak zdvihla, když se ve dveřích objevila Růženka s&#160;konvicí a&#160;kávovými šálky. Na prahu se trochu zarazila a&#160;konvice se jí zatřásla, snad proto, že strýček četl a&#160;ostatní mlčeli. Ale pak přistoupila a&#160;konvici a&#160;šálky postavila na stůl.</p>
			<p class="MLP-text"><span>„Co píše, je zlé,“ řekl strýc nad dopisem, otíraje si oči, asi unavené od toho slabého světla, „dalo se to tušit. Prosím vás,“ řekl, „ta únorová </span><span class="MLP-znak-kurziva-11b">čistka</span><span> v&#160;armádě, pak ta schůzka v&#160;Obersalzberku, a&#160;teď ke všemu ještě ten…“ a&#160;slyšel jsem, jak říká cosi o&#160;nějakém projevu Hérinka či Gérinka z&#160;minulé soboty, o&#160;vojskách u&#160;hranic, o&#160;demonstracích a&#160;přestřelkách ve Vídni… o&#160;Vídni zaplavené nacistickými letáky… o&#160;útoku na arcibiskupský palác, o&#160;demolování synagóg a&#160;židovských obchodů…, „ne, to dobře neskončí,“ řekl a&#160;položil dopis na stůl, „když se začíná štvát na Židy, je to vždycky nebezpečná předzvěst. Za tím bývá útočník, který hledá oběť. V&#160;novinách…,“ mávl na noviny, které jsem měl rozevřeny na židli, „se píše o&#160;zítřejším nedělním plebiscitu. Prosím vás, jaký zítřejší nedělní plebiscit v&#160;Rakousku?“ zavrtěl hlavou, „copak jsme blázni? Gini by měl přijet okamžitě.“</span></p>
			<p class="MLP-text">Na chvíli jsme byli jako zkamenělí. I&#160;kostnatý muž ve fraku na chvíli přestal kouřit a&#160;seděl zcela nehybně. Až konečně Růženka, která dosud strnule naslouchala vedle stolu a&#160;připadala mi od toho odpoledne trochu změněná, se usmála.</p>
			<p class="MLP-text">„Ale prosím vás,“ mávl strýc rukou a&#160;také se trochu usmál, „nevěřte pověrám. Přece nebudete věřit na nějaké věštby paní Kocourkové. Hitler svou prosadí. Kdoví vůbec, zda nedojde k&#160;válce!“</p>
			<p class="MLP-text">„Ale když to vyšlo i&#160;mně,“ zaúpěla, „Kocourkové to vyšlo odpoledne a&#160;mně kvečeru. Hitler padne. Bože, ta karta, co mu padla,“ zašeptala a&#160;pohlédla k&#160;lustru, kde se komíhaly stíny, „ta karta je tak děsná, že pro to nemám slov. Nějaká zvláštní strašná smrt v&#160;pavučinách mezi žábami, kostmi a&#160;můrami někde v&#160;podzemí, kde všechno kolem hoří…,“ otřásla se, hledíc na strop.</p>
			<p class="MLP-text">„A&#160;to všechno jste vyčetla z&#160;jediné karty?“ řekl strýček s&#160;mírným, skoro žalostným úsměvem, ale ona zavrtěla hlavou, pohlédla na zem a&#160;řekla:</p>
			<p class="MLP-text">„To jsem nevyčetla z&#160;jedné karty, ale ze tří.“ Pak ještě chvíli postála u&#160;stolu a&#160;šla.</p>
			<p class="MLP-text">„Má trochu porouchané nervy,“ řekl strýček a&#160;vrátil matce dopis, „to je vše.“ Matka vstala, přistoupila k&#160;zrcadlu a&#160;dopis uložila.</p>
			<p class="MLP-text">„Zítra pošleme telegram,“ řekla, „dnes to už bohužel nejde, ledaže bychom, když nejde telefon, došli na poštu. Muž ani nemůže volat, kdy přijde…“</p>
			<p class="MLP-text">„Přijde každou chvíli,“ řekl strýček, „jistě už jede…“ a&#160;pak vzal konvici, nalil kávu a&#160;pohlédl na mě ke vzdálené židli.</p>
			<p class="MLP-text">„Prohlížíš si noviny,“ řekl, „vždyť tam na ně nevidíš. Pojď ke stolu, zkazíš si zrak…“</p>
			<p class="MLP-text">V&#160;té chvíli se stíny na stropě a&#160;stole zavlnily, jako by do jídelny vnikl závan vzduchu, a&#160;muž ve fraku po matčině levici promluvil. Poprvé za celou dobu, co tu seděl. Jeho hlas mi přišel náhle nějak velmi známý, ale mohl jsem se mýlit. Aby se přinesl, řekl a&#160;pohlédl na dveře sousedního pokoje…, svícen.</p>
			<p class="MLP-text">Matka zavolala Růženku.</p>
			<p class="MLP-text">„Přineste svícen, prosím vás,“ řekla.</p>
			<p class="MLP-text">Za chvíli přinesla Růženka svícen, ten starý ruský svícen, který zpravidla zapalujeme pod babičkou v&#160;její výroční den, a&#160;postavila jej na stůl. Muž pohlédl na svícen, zaťukal prsty o&#160;stůl nějaký takt a&#160;Růženka odešla. „Má vskutku porouchané nervy,“ řekl strýček a&#160;sklepl doutník do popelníku, „věří, že Hitler zemře…“ Pak pohlédl k&#160;oknu, jako by opět zjišťoval, jak je to venku s&#160;bouřkou a&#160;deštěm, ale nemohl vidět nic, protože venku byla už tma. Pak pohlédl na svícen a&#160;řekl:</p>
			<p class="MLP-text">„Je to vskutku krásný svícen, tenhle po babičce. Jak k&#160;němu stará paní vlastně přišla?“</p>
			<p class="MLP-text">„Je to dárek jedné ruské kněžny,“ řekla matka, „myslím, že Vasilčikové. Dnes žijí v&#160;emigraci.“</p>
			<p class="MLP-text">„Zapalte jej,“ řekl muž, a&#160;já jsem si v&#160;té chvíli všiml, že jeho hlas je dost chladný. Ale jistě to byl omyl, byl to jasně otcův známý, který přišel se strýčkem, a&#160;i on čekal na otce. Napadlo mě jen, jak to u&#160;nás dobře zná. Teď mi totiž blesklo, že věděl, že máme svícen.</p>
			<p class="MLP-text">„Zapalte jej,“ opakoval, „stačí jedna svíčka. Prostřední.“</p>
			<p class="MLP-text">Matka vstala, šla k&#160;příborníku pod zrcadlem, aby donesla zápalky, zřejmě přehlédla, že na stole je strýčkův zapalovač. Ale strýček ji předešel, rychle vzal zapalovač a&#160;svícen zapálil. Jednu svíčku. Prostřední.</p>
			<p class="MLP-text">„Teď snad uvidíš trochu líp,“ řekl směrem k&#160;židli, u&#160;níž jsem klečel, a&#160;já se sklonil nad novinami, které jsem měl rozevřené na židli, a&#160;zblízka jsem pohlédl na fotografii, která tam byla.</p>
			<p class="MLP-text">Měl na ní hladké černé vlasy sčesané šikmo přes čelo k&#160;jednomu oku. Vousky pod nosem měl stejně černé jako vlasy a&#160;z&#160;očí mu vycházely jakési paprsky, jako by zářil. Takže vskutku připomínal Chaplina, který právě hraje ve filmu v&#160;Paříži za rohem a&#160;je mi dost sympatický. A&#160;usmíval se právě jako on. Neboť na té fotografii zrovna někomu podával ruku, koho měl zřejmě rád. Zdvihl jsem hlavu ke stolu, strýček kouřil doutník a&#160;zamyšleně hleděl na svícen, matka hleděla na okraj stříbrného podnosu, který připomínal obojek velikého čtyřnohého psa, a&#160;rovněž mě nevnímala, ale muž ve fraku kouřil cigaretu, upíjel a&#160;hleděl teď na mě. V&#160;té chvíli jsem se slabě zachvěl. Proč se na mě tak dívá, blesklo mi, co to znamená? Cizí neznámý člověk v&#160;našem bytě, čekající na otce, proč se tak dívá a&#160;ani nepromluví? Pojednou mi bylo ještě hůř, málem bych byl už vstal a&#160;šel aspoň do předsíně. Ale pak jsem opět sklonil hlavu a&#160;dál hleděl na fotografii v&#160;novinách. Na té fotografii byl pohled mnohem přátelštější, to bylo jisté, náhle jsem si vzpomněl, co jsem jednou slyšel. Že má rád mládež, hochy a&#160;děvčata, o&#160;prázdninách je posílá na hrady řádových rytířů, kde pak hrají různé dobrodružné hry, když přijde večer, zapalují ohně a&#160;hrají na bubny a&#160;píšťaly, a&#160;náhle mě napadlo, že jistě i&#160;stopují a&#160;hážou lasem… Pro pána krále, náhle jsem si vzpomněl, co jsem zaslechl v&#160;předsíni, otec mě chce poslat pryč, poslat o&#160;prázdninách do skautu, vždyť tam bych se stopovat a&#160;házet lasem mohl naučit, zlaté oči… div jsem nevyprskl. Pohlédl jsem na muže, právě se ode mne odvrátil a&#160;zdvihal ke rtům sklenku s&#160;čirou bílou tekutinou, třpytivý briliant, slunce… chvíli jsem mlčky pozoroval, jak pije… a&#160;pak jak ťuká prstem do taktu o&#160;stůl, tiše si prozpěvuje nějakou píseň, přitom mírně chvěje hlavou s&#160;dlouhými vlasy a&#160;lehce podupává nohou, pak jsem zrakem sklouzl na židli, na níž seděl, a&#160;viděl jsem, že mu z&#160;židle visí cíp fraku a&#160;na židli po jeho levici je kytice krásných červených růží… náhle mě napadla neuvěřitelná myšlenka. Že je to nějaký dirigent, který si sám sobě přinesl kytku…</p>
			<p class="MLP-text">„Má zničené nervy,“ řekl strýček náhle, „ale Gini musí přijet okamžitě. Nesmí ztratit ani hodinu. Ať dojde na poštu,“ pohlédl k&#160;oknu a&#160;pak vyňal z&#160;kapsy zápisník, vytrhl z&#160;něho list a&#160;napsal pár řádků. „Zde je telegram,“ řekl a&#160;podal jej matce, „to snad pochopí…“</p>
			<p class="MLP-text">„Obávám se, že nemá vstupní vízum,“ řekla matka, čtouc telegram, „zítra je neděle a&#160;na vyslanectví nikdo není. Může přijet v&#160;nejlepším případě až v&#160;úterý ráno.“</p>
			<p class="MLP-text">„To je jedno,“ řekl strýc, „přijede tedy v&#160;úterý ráno,“… a&#160;matka zavolala na Růženku.</p>
			<p class="MLP-text">„Odneste to hned na hlavní poštu, prosím vás,“ řekla tiše, „je to telegram Ginimu…“</p>
			<p class="MLP-text">A&#160;Růženka chytla lístek a&#160;vyběhla.</p>
			<p class="MLP-text">„Vemte taxík,“ zvolal na ni strýc do předsíně, „je to daleko a&#160;může pršet…“ a&#160;vtom hodiny v&#160;předsíni tloukly sedmou, bylo tedy za deset minut.</p>
			<p class="MLP-text">„Budou zprávy,“ řekla matka, „muž ještě nepřijel.“</p>
			<p class="MLP-text">„Ještě nepřijel,“ řekl strýc, „ale bude tu co nevidět. Možná že už je před domem. Zapneme rádio…“</p>
			<p class="MLP-text">A&#160;já jsem teď musil vstát od své židle s&#160;novinami a&#160;vyjít z&#160;jídelny. Aspoň na chvíli vyjít a&#160;nadechnout se jiného vzduchu, aspoň na skok do kuchyně k&#160;Růžence, ten host mě čím dál více zneklidňoval. Pomalu jsem se ho začínal bát…</p>
			<p class="MLP-text">„Musím si vzít deštník,“ řekla Růženka v&#160;kuchyni, právě si brala u&#160;zrcadla klobouk, „zatím neprší, ale co kdyby, Kocourková se mohla zmýlit. Bože,“ vzdychla, „který člověk jen tohle jarní počasí vymyslil…“</p>
			<p class="MLP-text">„Kdo <span class="MLP-znak-kurziva-11b">ten člověk</span> jen je,“ vzdychl jsem, „nejraději bych odsud utekl,“ ale Růženka mávla rukou a&#160;řekla, že to nikdo neví. „Snad je to ďábel,“ řekla, „protože pánbůh by na jaře dopřál lidem trochu slunce a&#160;jasnějšího nebe. Je tam zataženo, jako by měl přijít soudný den. Až přijdu, musím vypláchnout támhleten hrneček…,“ ukázala na stůl, „a po neděli koupit kůzlečí jako Hronová. Z&#160;toho jejich sklepa nikdo ani nezamečí,“ koukla se na sebe do zrcadla, „živé kůzle tam rozhodně není. Kdyby ho byl podřízl, byla bych to musila slyšet. Přece by to byl nedokázal tak naráz a&#160;tiše, aby mi ani nemeklo. To by tam mohl mít pomalu i&#160;kozu.“</p>
			<p class="MLP-text">„A&#160;my tady budeme mít Giniho,“ řekl jsem.</p>
			<p class="MLP-text">Když jsem se s&#160;těžkým přemáháním vrátil do jídelny, matka už neseděla u&#160;stolu, nýbrž v&#160;křesle poblíž příborníku, a&#160;pila kávu, která musila být už strašně vychladlá, strýček stál opřen o&#160;příborník a&#160;kouřil doutník, trochu s&#160;tou jednou podepřenou rukou a&#160;pokrčenou nohou připomínal hraběte Šternberka, jen místo květiny držel doutník, a&#160;kostnatý muž ve fraku s&#160;dlouhými vlasy stál u&#160;okna, kytici červených růží držel za zády a&#160;bezvýrazně hleděl na strýce a&#160;na matku. Vskutku. S&#160;těmi vlasy a&#160;ve fraku připadal jako dirigent, který se chystá zvednout hůlku a&#160;ještě chvilku čeká. V&#160;rádiu slabě hráli Beethovena, poznal jsem to hned.</p>
			<p class="MLP-text">Kdesi v&#160;dálce zaznívaly varhany a&#160;vyzváněly zvony, kolem hoří bezpočet svic, žlutě, blikavě, míhavě, zrovna jako náš jídelní lustr a&#160;svíčka ve svícnu na stole, ale protože je jich mnoho, je tu záplava světla. Dědeček stojí uprostřed v&#160;modré uniformě se zlatým a&#160;purpurovým límcem, s&#160;jednou rukou pozdviženou a&#160;chvějící se u&#160;čepice a&#160;s&#160;mírným, omluvným úsměvem… Náhle mě přepadla strašná tíseň. Tíseň a&#160;strach. Strach před něčím, co nešlo popsat. Co bylo v&#160;této jídelně od první chvíle, kdy jsme sem vešli, ale teprve teď vyvstalo v&#160;plných barvách, tónech, nějaká neznámá záhadná síla, která tu mezi námi stála… náhle jsem si uvědomil, že stále ještě žvýkám tu Brachtlovu gumu, vzpomněl jsem na Brachtla, Mínka, Buku, Katze, náhle bych byl odsud vyrazil a&#160;utíkal, utíkal do parku k&#160;pomníku, kde však z&#160;nich už jistě nikdo nebyl, bylo strašně zataženo, mohla se co chvíli strhnout bouřka, déšť, v&#160;parku musila být tma plná mračen a&#160;pusto a&#160;prázdno, náhle bych byl chtěl vykřiknout, aby sem někdo z&#160;nich aspoň přišel a&#160;byl tu, Brachtl, Mínek, Buka, Katz, anebo třeba i&#160;Grund, ale nešel telefon, cítil jsem, že to dlouho nevydržím, nevydržím… a&#160;pak jsem se podíval na dveře tam do toho sousedního pokoje… Nikdo si toho nevšiml. Strýček stál u&#160;příborníku, zamyšlen a&#160;s&#160;hlavou skloněnou, muž stál u&#160;okna a&#160;bezvýrazně na nás hleděl jako dirigent, který čeká, za cípem fraku mu vyčnívaly růže… a&#160;matka řekla, abych šel k&#160;jejímu křeslu. A&#160;když jsem přistoupil, trochu mě obejmula a&#160;ruka se jí chvěla skoro tak jako celé mé tělo. V&#160;rádiu slabě hráli Beethovena…</p>
			<p class="MLP-text">A&#160;tu náhle hodiny v&#160;předsíni, které nám jdou o&#160;deset minut napřed, tloukly osm, osm temných tónů, takže bylo <span class="MLP-znak-kurziva-11b">za deset minut osm</span>, osm temných tónů, bubnů, Beethoven ztichl… A&#160;matka se právě chtěla napít kávy, která stála na dosah její ruky na příborníku, a&#160;strýček u&#160;příborníku chtěl právě něco říci, když se náhle svícen zachvěl, jako by přívan vzduchu vnikl do jídelny, lustr ještě víc zeslábl a&#160;zablikal a&#160;z&#160;rádia se ozval hlas…</p>
			<p class="MLP-text">Německy, protože matka zřejmě dávno přeladila rádio na cizí stanici. Na stanici dědečkovy země…</p>
			<p class="MLP-text">„Meine Damen und Herren. Dámy a&#160;pánové…“</p>
			<p class="MLP-text">Zněl těžce a&#160;vážně jako hudba Beethovena, jako vzdálené varhany a&#160;zvony, jak osm těžkých tónů, bubnů, a&#160;já jsem pochopil. Řečník v&#160;černé kravatě na schůdku před ornáty v&#160;záplavě svic pod mohutnou bání s&#160;křížkem a&#160;věžemi. Dámy a&#160;pánové…</p>
			<p class="MLP-text">„Herr Bundespresident… pan spolkový prezident mě pověřil, abych oznámil rakouskému lidu, že <span class="MLP-znak-kurziva-11b">ustupujeme násilí</span>.“</p>
			<p class="MLP-text">Matka se bezvládně opřela o&#160;křeslo a&#160;strýček odložil doutník. Muž u&#160;okna náhle jako by se na mě nenápadně usmál…</p>
			<p class="MLP-text">„A&#160;tak se loučím v&#160;tuto hodinu s&#160;rakouským lidem německým pozdravem a&#160;srdečným přáním: Bůh chraň Rakousko…“</p>
			<p class="MLP-text"><span>A&#160;pak se ozvalo z&#160;rádia slovo „pánové“, ale v&#160;tom okamžiku bylo vysílání přerušeno, jako by je utnula nějaká sekera… a&#160;začala hrát hymna. Hymna dědečkovy země. </span><span class="MLP-znak-kurziva-11b">Sei gesegnet ohne Ende, Heimat­erde wundermild</span><span>… Buď bez konce požehnána, čarokrásná otčino… Velký mohutný sbor ji zpíval při velkém orchestru. A&#160;pak se ozvala ještě jednou. Sei gesegnet ohne Ende, Heimaterde wundermild… A&#160;pak </span><span>potřetí.</span><span> Sei gesegnet ohne Ende, Heimaterde wundermild… </span><span>A&#160;pak ještě</span><span> jednou, ale už beze slov. Jen velký mohutný orchestr… A&#160;pak se ozvala znovu. Tatáž hymna, ale opět se slovy. Opět s&#160;velkým mohutným sborem při velkém orchestru jako poprvé. Jen slova, slova byla úplně jiná. Už nezpívali Sei gesegnet, buď požehnána… Rozuměl jsem dobře… Zpívali </span><span class="MLP-znak-kurziva-11b">Deutschland, Deutschland über alles</span><span>… a&#160;rozléhalo se to jako zpěv andělských kůrů na nebesích…</span></p>
			<p class="MLP-text">Matka vstala z&#160;křesla, políbila mě na tvář a&#160;řekla, že je konec.</p>
			<p class="MLP-text">Strýček k&#160;ní přiskočil, podepřel ji a&#160;políbil jí ruku.</p>
			<p class="MLP-text">V&#160;té chvíli se pohnul muž u&#160;okna a&#160;s&#160;úsměvem, skrývaje za šosem fraku kytici červených růží, o&#160;krok postoupil k&#160;matce…</p>
			<p class="MLP-text">Vtom někdo zvonil.</p>
			<p class="MLP-text">Dřív než jsem se vzpamatoval, vstoupil do jídelny někdo, koho nikdo nečekal. Hron.</p>
			<p class="MLP-text">Obešel stůl k&#160;oknu a&#160;pak o&#160;krok přistoupil k&#160;matce.</p>
			<p class="MLP-text">Pak svraštil obočí na nízkém čele, jež bylo zvlhlé, jako by byl právě vykonal nějakou velmi těžkou, namáhavou práci, napřáhl ruku a&#160;podával matce kytici červených růží.</p>
			<p class="MLP-text">A&#160;pak řekl, že před hodinou na budově rakouského vyslanectví vyměnili vlajku. Od hodiny tam vlaje hákový kříž. Otec měl samé porady… „No ano, porady, on ještě nepřišel?“ zasmál se, „on tu ještě není, není…, ale je, je tu,“ zasmál se, „<span class="MLP-znak-kurziva-11b">moje</span> dělá zejtra kozle, peče ho, potřebuje ňáký koření… máte ho, tak uctivej dík…,“ a&#160;pak šel. Muž ve fraku přivřel zrak, přistoupil ke stolu a&#160;sedl si na své původní místo. Kytici, kterou před chvílí držel v&#160;ruce, držela teď matka, úplně bledá a&#160;chvějící se u&#160;zrcadla, a&#160;strýček hledal vázu. Když našel stříbrnou vázu v&#160;sousedním pokoji, postavil ji na stůl k&#160;svícnu a&#160;dal do ní růže, kostnatý muž ve fraku se napil kořalky, olízl se, obnažil chrup, pak zčistajasna pohlédl na matčinu šíji… A&#160;pak jsem vyrazil z&#160;jídelny jako divý.</p>
			<p class="MLP-text">Když hodiny v&#160;předsíni, které nám jdou o&#160;deset minut napřed, tloukly dvě, ještě jsem se chvěl hrůzou. Venku na ulici bylo ticho, bouřka nepřišla, nepršelo, v&#160;pokojích se slabě svítilo, ozývaly se odtamtud kroky. Růženka stála u&#160;okna a&#160;volala na Kocourkovou, jaké je to letos krásné jaro, že půjdou na Chaplina, Kocourková jí odpovídala, stála tam někde nějaká zelená kvítkovaná miska, kterou jsem už strašně dlouho u&#160;nás neviděl a&#160;vlastně na ni skoro zapomněl, a&#160;slyšel jsem křehký zvonivý hlásek říkat něco o&#160;nějakém kvítku, nemělo to vůbec souvislost. Z&#160;předsíně jsem slyšel šramot, jako by tam byly kočky nebo stádo ovcí a&#160;mezi nimi liška, a&#160;odněkud zpod domu, ze sklepa, jsem neslyšel nic než ticho, ani zamečení, jen hlas Hrona, že to maso se má okořenit, zdali snad to koření máme… A&#160;za zdí pokoje jsem slyšel strašlivé řinčení a&#160;výkřiky, jako by se tam vzpíral na opratích divoký kůň, jako by se tam lámalo dřevo, jako by se sypalo sklo, řinčelo to do tlumených kroků a&#160;do Růženčiny řeči, mluvené z&#160;okna. Matka byla pryč a&#160;Brachtl, Mínek, Buka a&#160;Katz se toulali v&#160;parku a&#160;neslyšeli mě stejně jako nikdo, i&#160;když jsem je volal. A&#160;viděl jsem červené růže v&#160;zrcadle jídelny ve stříbrné váze, opodál povalenou židli, noviny… před domem dva cizí lidi, hledící do našich oken, a&#160;kdesi daleko za tím vším jsem slyšel zvony, varhany a&#160;zpěv andělských kůrů. A&#160;cítil jsem růže z&#160;povlaku své prošívané deky a&#160;viděl jsem vyslance, jehož jsme nedávno navštívili, jeho ženu a&#160;děti s&#160;velkýma modrýma jasnýma očima, jak na nás hledí… bože, co všechno jsem to slyšel, co všechno jsem to viděl… a&#160;pak jsem už neviděl nic než to město s&#160;kočičkami, kraslicemi, beránky a&#160;našeho Giniho, který tam zůstal…</p>
		</div>
</body>
</html>