<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>variace_pro_temnou_strunu-10</title>
		<link href="../Styles/variace_pr_idstyles.css" rel="stylesheet" type="text/css"/>
	</head>
	<body id="variace_pro_temnou_strunu" xml:lang="cs-CZ">
		<div>
			<p id="toc_marker-9" class="MLP-uroven2-kapitola"><a id="x.35735"></a>9</p>
			<p class="MLP-text-bez1radku">Způsobil to zeměpisář. Zeměpisář, který nás začal učit i&#160;přírodopis a&#160;o&#160;němž by mi bylo něco takového nenapadlo ani ve snu. Vždyť to byl docela cizí člověk, kterého jsem předtím nikdy v&#160;životě neviděl a&#160;který předtím nikdy neviděl mě, zeměpisář a&#160;přírodopisář, který nás měl přece jenom učit a&#160;nic víc, a&#160;začátek všeho…</p>
			<p class="MLP-text">Poznal jsem brzy, že Brachtl a&#160;Mínek se velmi dobře snášejí. Vídal jsem je, jak se spolu domlouvají, kdy se odpoledne sejdou, kam půjdou, zda do kina nebo k&#160;některému z&#160;nich, také sem tam o&#160;nějaké knížce, kterou si půjčí, vídal jsem je domlouvat se spolu přede mnou z&#160;lavice do lavice hlavně při češtině, ale také o&#160;přestávce na chodbě nebo na malém školním dvorku, kam vedla okna tělocvičny a&#160;o&#160;přestávce tam bylo možno seběhnout, a&#160;tu jsem také vídal, jak se v&#160;těch chvílích Brachtl mění z&#160;divokého stromolezce v&#160;beránka, je vlídný a&#160;jemný, neřekne jedno horší slovo, jež občas řekne jiným, měl jsem dojem, že bere Mínka v&#160;ustavičnou ochranu. Mínek ji asi potřebuje, myslil jsem si, je moc mírný a&#160;tichý, nechal by se asi strkat a&#160;vláčet, třeba by se dokonce nechal i&#160;bít a&#160;neřekl by proti tomu slovo, takový jsem já rozhodně nikdy nebyl. Pak jsem se však v&#160;duchu tázal sebe sama, proč mi tedy Brachtl nabídl to místo vedle sebe, kde loni seděl Mínek, co se to v&#160;něm stalo za tajemný zvrat v&#160;té krátké chvíli, kdy mě vyhnal z&#160;lavice a&#160;pak zase přivolal zpět, aniž mě předtím někdy viděl a&#160;znal, a&#160;napadlo mě, že v&#160;tomhle krásném školním světě je asi tohle všechno možné. Ale v&#160;duchu jsem se ptal sám sebe dál a&#160;příliš se mezi ně nevměšoval. Stačilo, že jsem s&#160;nimi seděl a&#160;rozuměl si. Nevměšoval jsem se ani, když spolu chodili ze školy.</p>
			<p class="MLP-text">Chodili jako já přes pravý kraj Šternberského parku kolem květinového koberce, kde kvetly krásné pestré květiny v&#160;pozdní zelené trávě, za parkem Mínek zahýbal doprava ke kostelu svatého Michaela do Tylovy třídy a&#160;Brachtl chodil až na křižovatku, na křižovatce u&#160;mydlářství zahýbal doleva, do ulice Karolíny Světlé, chodil jsem za nimi, aniž mě viděli, a&#160;to buď sám, anebo s&#160;tím Datlem, který je po obrně a&#160;chodí s&#160;holí, někdy též i&#160;s&#160;někým jiným. Míjely dni, rozuměl jsem si s&#160;nimi čím dál lépe, Brachtl se s&#160;Mínkem přede mnou domlouval na kinech a&#160;návštěvách čím dál víc a&#160;já se ptal sám sebe častěji, proč mi na začátku roku nabídl to místo vedle sebe… A&#160;pak jednou přišel den, kdy rádio a&#160;noviny oznámily, že zemřel starý pan prezident, který byl v&#160;posledních dnech nemocen. Město se potáhlo černým suknem, na hradbách a&#160;domech se objevily černé prapory…, divadla a&#160;kina přestala hrát a&#160;my jsme měli mít do dne pohřbu volno. Brachtl s&#160;Mínkem se domluvili, že půjdou na Hrad ke katafalku, kam již od časného rána proudily desetitisíce Pražanů. Den po pohřbu mi Brachtl řekl, jak byl s&#160;Mínkem na Hradě i&#160;na pohřbu na Národní třídě, stáli na schůdkách u&#160;Národního divadla, celou dobu, co šel průvod, hořela na ulicích světla, a&#160;když průvod přešel, ještě dlouho chodili ulicemi plnými lidí a&#160;smutku a&#160;prohlíželi si výkladní skříně. „Jestli chceš,“ řekl, „pojď ze školy s&#160;námi…“ A&#160;tak jsem ten den šel. Šel poprvé s&#160;nimi přes pravý kraj Šternberského parku kolem koberce krásných pestrých květin v&#160;pozdní zelené trávě, za parkem se Mínek rozloučil a&#160;zahnul doprava ke kostelu svatého Michaela, na křižovatce u&#160;mydlářství se rozloučil Brachtl, zahnul doleva, zbytek cesty jsem šel sám, pod železniční podjezd. Druhý a&#160;třetí den to bylo stejné. Po cestě si vyprávěli různé zajímavé věci, například o&#160;tom, co kde je ve výkladech, o&#160;pohřbu, také o&#160;fotbalu, který však Mínek nehraje, o&#160;filmech, které hrají v&#160;kinech, také o&#160;jednom člověku na pouti, kterému se řekne věta a&#160;on ji řekne pozpátku, i&#160;kolik má písmen, také o&#160;tom, že Brachtl jednou pojede do Turecka nebo Řecka, protože se otec má někdy za rok za dva stát vojenským přidělencem… a&#160;teprve teď jsem se začal mezi ně trochu víc vměšovat. Nebylo pochyb, začínal jsem si s&#160;nimi rozumět ještě líp, a&#160;přemýšlel jsem, proč mi Brachtl nabídl místo vedle sebe. Pak se přede mnou už ani nedomlouvali na kina a&#160;návštěvy a&#160;já poznal, že právě teď nikam nechodí, že kdyby opět něco podnikali, řekli by už zcela jistě i&#160;mně, patřil jsem k&#160;nim už úplně. A&#160;tu jsem zvolna začal přemýšlet o&#160;tom, co bych měl podniknout já… Mohu je pozvat k&#160;nám, napadlo mě, to je jednoduché, dám jim šlehačkový dort, snad ho jedí, také banán, mohu jim říct, aby šli se mnou do kina. Pak mě napadlo, že bych jim mohl vyprávět něco hodně zajímavého, zvláštního, děsného, co ještě nikdy neslyšeli, ale brzy jsem si uvědomil, že nic takového neznám, leda to o&#160;ukradeném děcku, co vyprávěl domovník. No a&#160;pak mě napadly&#160;– prázdniny. Příští prázdniny, a&#160;byl bych radostí až výskl. Tři hloupí kluci se svou španělskou guvernantkou, kteří občas o&#160;prázdninách jezdí na náš venkov a&#160;s&#160;nimiž se stěží domluvím německy! Mohl bych přece pozvat na prázdniny Brachtla a&#160;Mínka a&#160;těch kluků bych si už nemusil ani všimnout. A&#160;představil jsem si, jak by asi na mě i&#160;na tu svou Španělku valili oči, kdybych chodil s&#160;Brachtlem a&#160;Mínkem do obory, na dřevěnou rozhlednu, ten triangulační bod, do staré bažantnice, kde to bylo jako v&#160;džungli, pekli bychom brambory a&#160;– až se mi zatajil dech&#160;– stopovali a&#160;házeli lasem… Bylo to tak úchvatné, že mě to úplně sebralo a&#160;já jsem pak už jenom čekal na tu nejvhodnější chvíli, kdy jim to řeknu, vyložím, vysvětlím a&#160;doma o&#160;tom povím matce. Avšak třetí den po pohřbu, kdy končil státní smutek, mě náhle napadlo, co kdybych se byl v&#160;Brachtlovi mýlil. Vyprávět případ o&#160;ukradeném děcku, vysvětlit, vyložit příští prázdniny… co jestli se strašně klamu? Co jestli se Brachtl s&#160;Mínkem domlouvá na kina a&#160;návštěvy dál, a&#160;já o&#160;tom nevím? Co kdyby se ze školy domů začali vracet opět beze mne? Kdyby mi třeba před školou utekli, vraceli se sami a&#160;já opět za nimi chodil sám anebo s&#160;tím Datlem, s&#160;kterým teď už vůbec nechodím? Kdyby, napadlo mě náhle, všechno to s&#160;tím nabídnutím místa na začátku roku, s&#160;celou tou představou, že si s&#160;nimi tak dobře rozumím, a&#160;s&#160;celým tím přesvědčením, že k&#160;nim už úplně patřím, byl omyl a&#160;klam? Byl to nesmysl, ale něco mě bodlo. Jako by ve mně vyvstal podivný zšeřelý stín, v&#160;němž jako bych byl náhle spatřil zdi svého pokojíku… Myslil jsem na to celé odpoledne a&#160;nezbavil se toho ani večer ve svém pokojíku, když jsem se chystal k&#160;spaní. A&#160;zeměpisář?</p>
			<p class="MLP-text">Jednoho dne, brzy po začátku školního roku, přišel do třídy a&#160;zeptal se, co jsme měli minulou hodinu. Odpověděl Císař, neboť sedí v&#160;první lavici střední řady a&#160;zeměpisář, když kladl otázku, právě na něho hleděl. Řekl, že minulou hodinu jsme měli „hroznýše královského“. A&#160;tu ho zeměpisář vyvolal k&#160;tabuli a&#160;napsal mu pětku, neboť měl říci, že geometrii. Ještě prý vidí, že je na tabuli nakreslen trojúhelník, zatímco z&#160;hroznýše není na tabuli ani šupina… „To jste si spletl s&#160;Laokoontem,“ řekl, „ten měl hady, ale vy geometrii. Sedněte.“ Za několik dní se nás opět ptal, co jsme měli minulou hodinu. Císař rychle sehnul hlavu, aby nebyl volán, vyvolal Chvojku. Ale tehdy byl minulou hodinu zeměpis, předmět, který nás také učí on. Chvojka tedy řekl, že „minulou hodinu byl zeměpis“. Všichni jsme myslili, že odpověděl správně, ale mýlili jsme se. Dozvěděli jsme se, že v&#160;případě zeměpisu měl odvětit: „Minulou hodinu jsme měli vás.“ „Profesoři jsou lidé,“ řekl, „a ne žádné vyučovací předměty. Aby vás nezkazila zoologická zahrada.“ A&#160;napsal mu poznámku, že si neváží svých profesorů… Pak, několik dní před smrtí pana prezidenta, přišel pátek, kdy je přírodopis první vyučovací hodinu, a&#160;ten pátek vyvolal Kolomaze. Co jsme měli minulou hodinu. A&#160;Kolomaz těžce vstal, zakymácel rukama a&#160;řekl: „Kreslení.“ Neboť poslední dvě hodiny ve čtvrtek je kreslení. A&#160;tu se obrátil ke třídě a&#160;poručil, ať se přihlásí, kdo ráno doma kreslí, než jde do školy. Ve třídě se rozhostilo hrobové ticho… Řekl Kolomazovi, že ho třída usvědčila ze lži, a&#160;Kolomaz se zmohl na opravu. Zakymácel rukama a&#160;vykoktal, že minulou hodinu jsme „neměli nic“. A&#160;tu se znovu obrátil ke třídě a&#160;poručil, ať se přihlásí ten, kdo byl minulou hodinu mrtev. A&#160;když bylo ve třídě opět hrobové ticho a&#160;nezvedla se jediná ruka, prohlásil, že neexistuje hodina, v&#160;které bychom nic neměli, pozval Kolomaze k&#160;tabuli, a&#160;když po dlouhé době Kolomaz konečně přišel, řekl mu, ať se dá k&#160;hrobníkům.</p>
			<p class="MLP-text">V&#160;pátek příštího týdne, kdy je přírodopis zase první hodinu, jsme neměli školu, neboť pan prezident již zemřel a&#160;byly dny státního smutku. Pak však přišel další pátek a&#160;tu se každý bál, jak to tentokrát dopadne, zeptá-li se, co bylo minulou hodinu. Viděl jsem Císaře, jak sehnul hlavu, Kolomaze, jak se třese, před sebou Mínka, předkláněl se s&#160;rukama pod lavicí, a&#160;ač jsem jeho ruce neviděl, cítil jsem, že si je mačká. Bál jsem se strašně i&#160;já. Kdyby mě tak vyvolal, napadlo mě, musil bych vstát a&#160;byl bych úplně bezradný, co bych asi dělal? Asi bych, napadlo mě, upadl na lavici. Všiml jsem si Brachtla, jak hledí na Mínka, jednu ruku svírá v&#160;pěst, druhou něco svírá v&#160;kapse a&#160;jeho opálená tvář jako by ještě navíc zrudla, ten se nebál, ten jediný ne, stejně jako Buka za mnou, který zeměpisáře nenávidí k&#160;smrti. A&#160;on se skutečně zeptal, sotva se zapsal do třídní knihy. Co jsme měli minulou hodinu. A&#160;opět vyvolal Císaře, přestože měl sehnutou hlavu. A&#160;tu na podiv všem Císař vstal a&#160;řekl, že jsme „minulou hodinu neměli školu“. Zatajili jsme dech, cítili jsme, že tentokrát našel Císař správnou odpověď za nás všechny, a&#160;mně se v&#160;té chvíli strašně ulevilo. Ale on se opět zamračil a&#160;řekl, že škola není naše, nýbrž státní, a&#160;Císař je drzý. Sotvaže zemře prezident, Císař si už osobuje panovnická práva. A&#160;do notesu si zapsal: „Císař myslí na trůn,“ a&#160;dal Císaři pětku.</p>
			<p class="MLP-text">Byli jsme zoufalí.</p>
			<p class="MLP-text">A&#160;tu přišel Bronowski s&#160;výtečným nápadem. O&#160;přestávce prohlásil, že se v&#160;neděli zeptá otce. Jak vlastně v&#160;pátek odpovědět. Protože to takhle nejde. Když skončila škola a&#160;vyšli jsme na ulici, shlukli jsme se na protějším chodníku u&#160;parku kolem Bronowského a&#160;mluvili jsme o&#160;jeho plánu. Bronowského otec byl známý profesor, o&#160;němž se teď obzvlášť mnoho psalo i&#160;v&#160;novinách, protože léčil prezidenta republiky, a&#160;ten tedy mohl poradit nejlépe. Mluvili jsme o&#160;tom plánu dlouho, jen Buka odešel dřív, neboť za keřem na něho začal pískat jeho bratr zámečník. Pak jsme vešli do parku, Brachtl, Mínek a&#160;já. Když jsme míjeli květinový koberec, Brachtl se zastavil, aby si narovnal punčochu, a&#160;Mínek znenadání řekl: „Ale přece jen aby to vyšlo. Já se toho zeměpisáře <span class="MLP-znak-kurziva-11b">tak moc bojím</span>, že je mi úplně zle. Já nevím, ale zvlášť ty pátky mě vždycky úplně zničí.“ Div jsem na něho nevyvalil oči, jak ve mně hrklo. Vždyť co právě řekl, bylo navlas totéž, co jsem cítil i&#160;já, jen bych se nebyl odvážil to tak přiznat, úplně se mi roztlouklo srdce. Brachtl se narovnal a&#160;chvíli šel mlčky s&#160;pohledem do země, ale pak zdvihl hlavu a&#160;řekl: „Kdyby tě na to v&#160;pátek vyvolal, nedočká se sobotního rána. Vím, kde bydlí, a&#160;zabiju ho…“ A&#160;zbytek cesty jsme už nevyřkli jediné slovo…</p>
			<p class="MLP-text">V&#160;pondělí ráno každý spěchal k&#160;Bronowského lavici. Chtěli jsme vědět, jak to u&#160;Bronowských v&#160;neděli dopadlo. Bronowski prohlásil, že byl o&#160;tom u&#160;nich velký hovor při večeři a&#160;že v&#160;pátek se prý může jedině odpovědět, že jsme „minulou hodinu neměli <span class="MLP-znak-kurziva-11b">vyučování</span>“. Nic jiného se už totiž nedá říci, nic jiného nezbývá. A&#160;tak jsme celý týden netrpělivě čekali, až opět přijde pátek a&#160;on se zase zeptá. Co bylo minulou hodinu. Neboť tentokrát bylo jisté, že mu odpovíme správně… Konečně přišel pátek, a&#160;tu dřív než dal otázku, vyvolal Jiřího Mínka. Ve třídě nastalo ticho, jaké snad bývá jen v&#160;kostele. Buka se za mnou pohnul, Brachtl vedle mne zrudnul a&#160;sevřel pěst a&#160;já jsem hrůzou ani nedýchal. Zeměpisář se na Mínka chvíli díval a&#160;pak řekl: „Vy si myslíte, že vás tady v&#160;té první lavici nevidím? Že pro mne platí, že je pod svícnem tma? To platí leda pro kostelní svíčky, ne pro mě. Vidím vás pořád, máte strach. Sedněte.“ Mínek si sedal jako v&#160;mdlobách. Ale Brachtla jsem už ani nezahlédl. Zaznělo mé jméno, vstal jsem jako v&#160;mdlobách. „Odpovězte!“ slyšel jsem jakoby z&#160;dálky, ač stál krok ode mne a&#160;klidně na mě hleděl, a&#160;já již měl na jazyku tu jedině možnou odpověď a&#160;vyhrkl jsem, že jsme „neměli minulou hodinu vyučování“. A&#160;byla to opět chyba. Neboť zeměpisář se tentokrát neptal na minulou hodinu, nýbrž na to, zda jsme měli při poslední hodině přírodopisu kachny…</p>
			<p class="MLP-text">Šli jsme domů přes pravý kraj parku jako z&#160;pohřbu. Jako by mi v&#160;hlavě visely černé prapory, hořela světla a&#160;rozprostíralo se čím dál děsnější ticho. Myslil jsem na pětku, kterou mi zeměpisář dal, a&#160;na poznámku, kterou si zapsal do notesu: „slyší neexistující otázky a&#160;sám si na ně odpovídá“, myslil jsem na konec hodiny, kdy vykládal, že duchové zemřelých jsou podle novin a&#160;rádia <span class="MLP-znak-kurziva-11b">věční a&#160;nesmrtelní</span>, ale nikdo s&#160;nimi ještě v&#160;záhrobí nemluvil, až na jedinou výjimku jednoho z&#160;nás… cítil jsem se vyřízen a&#160;zničen, a&#160;nejvíce právě před těmi dvěma, neboť jsem byl z&#160;nich první a&#160;jediný, koho to neštěstí postihlo. Brachtla dosud nevolal a&#160;Mínka jen vyvolal a&#160;posadil, nic víc. Zoufale jsem čekal, až se Brachtl ke mně obrátí, prorve to děsné ticho, jímž jsem se již téměř dusil, něco řekne, promluví, ozve se… A&#160;tu mi blesklo hlavou, že až to udělá a&#160;tím to všechno ze mne spadne, bude to ta nejvhodnější chvíle, na niž čekám, pozvu je k&#160;nám nebo do kina, dáme jim šlehačkový dort a&#160;banán, řeknu jim případ o&#160;ukradeném děcku, který je tak zajímavý, zvláštní, děsný, a&#160;řeknu jim&#160;– o&#160;příštích prázdninách. Právě dnes a&#160;ještě tady v&#160;parku a&#160;odpoledne se sejdeme a&#160;budeme si vyprávět o&#160;stopování a&#160;házení lasem, o&#160;oboře, dřevěné rozhledně, pečení brambor&#160;– ti tři hloupí kluci s&#160;jejich guvernantkou, těch si už ani nevšimnu&#160;–, jen co Brachtl prorve to děsné ticho, v&#160;němž jsem se již dusil, obrátí se ke mně a&#160;ozve se… A&#160;tu, když jsme míjeli květinový koberec, z&#160;něhož náhle zavanula vůně růží, ač snad růže na něm už v&#160;té době ani nekvetly, Brachtl vskutku prorval děsné ticho, jímž jsem se již dusil, a&#160;ozval se. Obrátil se k&#160;Mínkovi a&#160;řekl:</p>
			<p class="MLP-text">„Na to, co ti řekl, nemysli. Nic si z&#160;toho nedělej, víš? Je to hloupý nesmysl. Vím, kde bydlí, a&#160;zabiju ho brzy.“ A&#160;zastavil se, sehnul se a&#160;narovnal si punčochu… Došli jsme za park v&#160;jakémsi divném napětí, v&#160;němž jako by ve mně na okamžik vyvstal nějaký zšeřelý stín… v&#160;blízkosti svatého Michaela nám Mínek podal ruku. Brachtl se na něho podíval a&#160;vlídně mu řekl: „Nemysli na to, co ti řekl. Co jsem řekl, platí. Brzy ho zabiju, abys měl pokoj. <span class="MLP-znak-kurziva-11b">Přijď odpoledne k&#160;nám</span>…“ Došli jsme na křižovatku k&#160;mydlářství v&#160;divném napětí a&#160;tichu, v&#160;němž jsem cítil zšeřelý stín a&#160;něco, co mi sevřelo duši… U&#160;mydlářství na mě Brachtl už ani nekoukl, skopl krabičku od sirek z&#160;chodníku, hodil rukou a&#160;zahnul za roh, kde právě pomalu přešel, nemýlil-li jsem se, Datel… Vešel jsem pod podjezd s&#160;duší sevřenou a&#160;téměř ve tmě. Přišel jsem domů a&#160;obědval jsem s&#160;matkou, která téměř nemluvila, hleděla do prázdného talíře, jako by její myšlenky byly kdesi daleko, daleko odsud, prsty jedné ruky se lehce dotýkala ubrusu… téměř jsem nejedl. Když jsem vyšel do předsíně, vyšel z&#160;pracovny otec, ani jsem netušil, že je doma, a&#160;matka to nevěděla také, došel k&#160;hodinám a&#160;v&#160;jeho hlase se chvělo cosi zlověstného. Vběhl jsem do pokojíku a&#160;tam…</p>
			<p class="MLP-text">Ano, všechno byl omyl a&#160;klam.</p>
			<p class="MLP-text">Už jsem je nemusil zvát, vyprávět příběh o&#160;ukradeném děcku, říkat o&#160;prázdninách, už jsem se nemusil ptát ani sám sebe, proč mi Brachtl dal na začátku roku místo vedle sebe, už ne. Všechno byl omyl a&#160;klam, k&#160;těm dvěma jsem nikdy nepatřil, a&#160;uvědomil jsem si… zeměpisář. Cizí neznámý člověk, kterého jsem nikdy v&#160;životě neviděl a&#160;který mě předtím také nikdy neviděl a&#160;neznal a&#160;teď mě měl jen učit a&#160;nic víc. Pak mi blesklo, zda k&#160;tomu zeměpisář jen nepřispěl, a&#160;bylo to ještě horší. Z&#160;předsíně jsem slyšel otce kdesi u&#160;hodin, věšáku a&#160;zrcadla, vracel se do pracovny, matku jsem neslyšel vůbec… Pak jsem si vzpomněl, že mám jít na hodinu k&#160;staré vdově profesorce do Hradební, a&#160;obestřela mě mlha.</p>
		</div>
</body>
</html>