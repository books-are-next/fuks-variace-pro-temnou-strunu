<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>variace_pro_temnou_strunu-14</title>
		<link href="../Styles/variace_pr_idstyles.css" rel="stylesheet" type="text/css"/>
	</head>
	<body id="variace_pro_temnou_strunu" xml:lang="cs-CZ">
		<div>
			<p id="toc_marker-13" class="MLP-uroven2-kapitola"><a id="x.35744"></a>13</p>
			<p class="MLP-text-bez1radku">Měl jsem tmavé dlouhé kalhoty a&#160;bílou košili a&#160;měl jsem si ještě vzít kravatu a&#160;nové černé lakové boty, jaké jsem měl loni na jaře u&#160;dědečka, ale o&#160;číslo větší, ale na tohle byl ještě čas. Hodiny v&#160;předsíni tloukly tři, byla tedy za deset minut celá, začal jsem se strojit předčasně. Abych se mohl na chvilku posadit do křesla, trochu se pootočit, abych neseděl zády, a&#160;opět se pokusit všechno jí vyložit, vyříkat, svěřit se, aby mi řekla pár dobrých lidských slov. Tentokrát tu nebylo šero, nýbrž světlo, bylo za deset minut tři, slunné odpoledne a&#160;na kulatém stolku u&#160;křesla nestála sklenka se zbytkem na dně, nýbrž sklenka docela prázdná, zato však vedle ní stála celá velká načatá láhev. Láhev čiré bílé tekutiny. Ten kousek citrónu, co ležel na misce za ní, nebyl ani vidět.</p>
			<p class="MLP-text">„Tak tedy,“ řekla vídeňským dialektem, opět to byla ona, kdo začal mluvit, a&#160;já se v&#160;duchu ptal, zda opět neztroskotám, „tak tedy už je konečně ve škole. V&#160;tom gymnáziu u&#160;Šternberských sadů se znakem chudého lva krále, má, co chtěl.“</p>
			<p class="MLP-text">Na pohovce zaskřípalo, ovšem, to se dalo čekat, medvěd poskočil, napínal uši od první chvíle, a&#160;jak jsem si všiml, poslouchala i&#160;tanečnice ve vitrínce. A&#160;pak jsem se musil poprvé usmát, ač mi do smíchu nebylo. Babička řekla:</p>
			<p class="MLP-text">„O&#160;tom, jak se mu v&#160;té škole líbí, dnes už může mluvit, když tam chodí měsíc.“</p>
			<p class="MLP-text">„To je omyl,“ usmál jsem se, „nechodím tam měsíc, ale skoro tři čtvrti roku. No ano…“ kývl jsem, když trhla hlavou a&#160;poprvé se jí pohnul briliant v&#160;uchu, „chodím tam přece od září a&#160;teď končí únor. Jsem tam spokojen.“</p>
			<p class="MLP-text">Babička dělala, že přeslechla, snad proto, aby za chvíli vyzvídala, který rok se píše, znovu, ještě ji to nepřešlo, to vyzvídání roku, jen jsem netušil proč. Ale měl jsem dojem, že je za tím něco, co je nad zdravý lidský rozum.</p>
			<p class="MLP-text">„Školou musí projít každý,“ řekla, „na to je zákon od dob Marie Terezie a&#160;tomu se nikdo nevyhne. Jenže některé školy jsou vězení, to je to,“ a&#160;v&#160;té chvíli se pokojem poprvé ozvalo zařinčení. „Jak mu jde učení?“ přestala řinčet.</p>
			<p class="MLP-text">„Jde mi,“ kývl jsem, „jen v&#160;počtech se mám trochu zlepšit, naučit se dělit s&#160;výhodou.“</p>
			<p class="MLP-text">„To není tak těžké,“ odvětila, „to se učily na vyšších školách děti už za Marie Terezie a&#160;naučily se to také. Proč by se to nenaučil on v&#160;roce… v&#160;roce… říká něco?“ rychle zvedla oči, ale já neříkal nic, a&#160;tak je zase sklopila… a&#160;zeptala se na kamarády.</p>
			<p class="MLP-text">„Mám,“ kývl jsem, a&#160;v&#160;té chvíli jsem poprvé pohlédl na láhev čiré bílé tekutiny a&#160;na prázdnou sklenku vedle ní. Současně jsem však cítil, že se naskýtá příležitost, abych jí všechno vyložil, aby mi něco řekla, trochu jsem zatajil dech a&#160;trochu se mi roztlouklo srdce. „Mám kamarády,“ opakoval jsem vzrušeně s&#160;pohledem na láhev a&#160;sklenku, „například Brachtla, s&#160;nímž sedím v&#160;lavici a&#160;je ke mně zvlášť v&#160;posledních dnech velmi hodný. Pak kamarádím s&#160;Mínkem, který sedí přede mnou, s&#160;Bronowským, Bukou a&#160;také s&#160;Mojžíšem Katzem. Všichni jsou z&#160;nejlepších rodin…,“ usmál jsem se trochu, „otec Brachtla je plukovník, má být za rok za dva vojenský přidělenec, či jak se to řekne, v&#160;Turecku, otci Mínka a&#160;Bronowského jsou univerzitní profesoři, Katzovi mají drogerii, Buka je chudší, to je pravda, jeho otec je…“</p>
			<p class="MLP-text">„Chudoba cti netratí,“ přerušila příkře, „to mu nezazlívám. Jde jen o&#160;to, aby ho nezkazili…“ a&#160;chtěla pokračovat, ale teď jsem ji přerušil já. Abych neztratil tu dobrou příležitost všechno jí vyložit, aby mi mohla říci pár slov. Řekl jsem:</p>
			<p class="MLP-text">„Všichni jsou hodní a&#160;mám je rád. Ale nedokáži se jim s&#160;ničím svěřit. Ani Brachtlovi, Mínkovi a&#160;Katzovi. Ani Brachtlovi a&#160;Katzovi,“ řekl jsem a&#160;pak, trochu se v&#160;křesle pohnuv, jsem se náhle na zlomek vteřiny zarazil. A&#160;v&#160;tom krátkém čase, co jsem se náhle na zlomek vteřiny zarazil, než se pak v&#160;pokoji opět mluvilo dál, mi hlavou proběhlo kus toho, co jsem viděl a&#160;slyšel, když k&#160;nám včera nebo předevčírem, možná však už před třemi dny přišla Kocourková s&#160;citróny a&#160;v&#160;kuchyni vykládala Růžence o <span class="MLP-znak-kurziva-11b">věštkyni</span>. Co to Kocourková Růžence v&#160;kuchyni o&#160;té věštkyni vlastně vykládala? Co to bylo? Bylo to tak zajímavé a&#160;strhující, že jsem byl z&#160;toho celý pryč.</p>
			<p class="MLP-text">„Víte,“ řekla Kocourková u&#160;nás v&#160;kuchyni Růžence před tou neurčitou dobou, když přišla s&#160;citróny a&#160;trochu se napila toho, co jsme jí dali na stůl, „to máte tak.“ A&#160;Kocourková vysvětlila nejdřív, že na rohu jedné prazvláštní ulice v&#160;tomhle našem bohumilém městě stojí starý žlutý dům s&#160;patníkem a&#160;na tom domě visí tabule, že tu bydlí světoznámá věštkyně. Její jméno je tak neuvěřitelné, že je nelze ani přečíst, natož vyslovit. Že předpovídá z&#160;karet, ruky, křišťálu a&#160;z&#160;mnoha dalších věcí a&#160;za měsíc odjíždí. Odjíždí do Paříže neodvratně a&#160;navždy. Ale odjíždí takhle už dobrých třicet let a&#160;je tu pořád, tabule je oprýskaná a&#160;zrezivělá od větru a&#160;deště a&#160;vypadá jako podivný plech z&#160;nějakého neuvěřitelného muzea. Za žlutým domem je několik zchátralých domů a&#160;pak teprve přijde starý děsný dům, kterým se projde na tmavý dvorek se zaprášenou popelnicí, vydlážděný hrbolatými kameny, a&#160;tam v&#160;přízemním přístěnku bydlí ta, <span class="MLP-znak-kurziva-11b">která čaruje</span>.</p>
			<p class="MLP-text">„Ví to o&#160;ní celý dům i&#160;okolí,“ řekla Kocourková Růžence v&#160;kuchyni, „ale nejlíp ze všech to o&#160;ní vím já, Kocourková, já jsem totiž u&#160;ní byla.“ A&#160;pak řekla: „Víte, k&#160;ní do bytu sotva někdo vkročí. Co vím, tak jen leda domovnice, tak dvakrát třikrát za den, ale kdepak, aby se zdržela. Hned zas vyjde ven. A&#160;jakmile vyjde…“ Kocourková řekla, že jakmile vyjde, seběhnou se paní z&#160;domu a&#160;okolí, které čekaly poschovávány na dvoře za popelnicí a&#160;na chodbě, domovnice si stoupne mezi ně, rozhodí ruce a&#160;začne mluvit. „Ale domovnice si ráda leccos přidá, aby čarodějnici zveličila,“ řekla Kocourková, „to víte, všechno se jí věřit nedá. Lidi rádi udělají z&#160;vemblouda komára.“ A&#160;vyprávěla, že domovnice tvrdí, že vlasy, které má čarodějnice pod šátkem, a&#160;oči, které má v&#160;hlavě, vlastně nejsou její, ale pocházejí z&#160;nějakého neznámého havrana a&#160;nehty na rukou také nemá své, jsou to drápky z&#160;nějakého ještěra, který prý vymřel, a&#160;velká černá šála, do níž se halí, není obšita třásněmi, jak by se na první pohled zdálo, nýbrž tykadly chlupatých černých můr, a&#160;deštník, který má na ruce, není vlastně deštník, ale její složená křídla, a&#160;velká černá sukně, v&#160;které chodí, je z blán. Paní domovnici věří, i&#160;když tuší, že je to asi zpola vymyšlené… „Kutloch, kde čaruje, a&#160;já jsem tam byla,“ řekla Kocourková, „má jedno okno do dvorka a&#160;jedno do světlíku. Aby do kutlochu nebylo vidět, dává dolů za okno do dvorka noviny, to víte, je to pořád lepší než nějaká záclonka, kterou prosvítá, to by jí bylo asi nemilé. Vzduch je tam cítit ustavičně kořením jako v&#160;apatyce…“ A&#160;vyprávěla, že je cítit mákem, jindy aloí, skořicí, pepřem nebo zázvorem, někdy i&#160;pelyňkem, ale to jen zřídka. Na stole je smetí a&#160;stoh knih. Jsou velice staré a&#160;odřené a&#160;jsou psány krví. Krví bílého holuba. „Jedna taková kniha byla zrovna otevřená, když jsem vešla,“ řekla Kocourková, „představte si. To víte, že jsem honem do ní koukla, abych věděla, co v&#160;ní je, to dá rozum, no bylo to děsné…“ A&#160;vyprávěla, že viděla na jedné straně různé neuvěřitelné značky a&#160;jména jako Lucifer, Uriel, Mefistofiel, Anael, což jsou jména ďáblů, na druhé straně různá latinská a&#160;hebrejská zaklínání, která nebyla ke čtení. „V&#160;rohu je krb,“ řekla, „u krbu trojnožka ze železa. Trojnožka ze železa, to je důležité, vedle ní skříň a&#160;na ní na dřevěném podstavci kočka. Velká černá kočka se zelenýma očima, jen považte. Ale aby nebyl omyl,“ řekla rychle, „ta kočka je živá.“ A&#160;vyprávěla, že je ji možno ráno a&#160;večer spatřit na dvorku, výjimečně i&#160;v&#160;poledne. Vyskočí si na popelnici a&#160;kouká vzhůru do patra, slídí. A&#160;čarodějnice?</p>
			<p class="MLP-text">„Představte si ten zvláštní postup,“ řekla Kocourková a&#160;napila se toho, co jsme jí dali na stůl, „s tím se takhle normálně nesejdete, to si nechte říci. Večer chytne křídu, to dá rozum, že svěcenou, a&#160;nakreslí na zemi kolem sebe kruh. Do toho kruhu napíše…,“ a&#160;Kocourková vyložila, že do kruhu napíše jména krále vzduchu a&#160;andělů světových stran, kteří ten den vládnou, třeba Sabatotes král, Tamael, Babiel, Santanael, Penat, hodí na trojnožku mák, skořici, pepř, někdy také pelyněk, a&#160;čeká. „Když kutloch naplní kouř,“ řekla, „a kočka na skříni se začne kroutit, vleze do kruhu, chňapne hůlku s&#160;železným hrotem, hůlku s&#160;železným hrotem, to je důležité, a&#160;začne zaklínat. K&#160;tomu právě má ty knihy. Ale nečte to z&#160;nich, to víte, za ta léta to umí už zpaměti.“ A&#160;Kocourková dále vyložila, že zaklíná, až to bolí, neboť ničeho jiného si tolik nepřeje, než aby zjevení přišlo a&#160;mohla s&#160;ním mluvit. Když zjevení přijde, rozzáří se a&#160;mluví. Když zjevení odejde, rozhlédne se po podlaze, na které je plno smetí a&#160;rozšlapané křídy z&#160;kruhu, a&#160;vezme koště. „Ale abyste si nemyslila, že je vezme proto, aby zametla,“ řekla Kocourková rychle, „to vás nesmí ani napadnout. To byste se mýlila strašně.“ A&#160;vyložila, že ji jednou viděla, jak na dvorku na něco obkročmo sedá, co se s&#160;ní za chvíli vzneslo vzhůru ke střeše a&#160;zmizelo za komíny kdesi na nočním nebi. Ale to všechno nic není, hlavní teprve přijde. „Představte si,“ řekla Kocourková, „že mi hádala budoucnost.“</p>
			<p class="MLP-text">„Nemyslí na něco,“ ozval se náhle hlas z&#160;rámu nade mnou a&#160;já v&#160;křesle sebou trhl, ten zlomek vteřiny, na který jsem se zarazil a&#160;v&#160;němž mi tohle všechno probíhalo hlavou, byl asi nějaký delší a&#160;babička zřejmě už netrpělivě čekala, až vyřknu poslední větu toho, co jsem předtím říkal.</p>
			<p class="MLP-text">„Nesmí se takhle dlouho odmlčovat,“ řekla trochu rozladěně a&#160;potřásla hlavou, trochu se jí rozklimbal briliant v&#160;uchu, „<span class="MLP-znak-kurziva-11b">je to pak trhané a&#160;přestává to mít patřičnou souvislost</span>. To bychom se nikam nedostali, když se takhle dlouho odmlčuje, a&#160;ještě by nás to zmátlo. Teď přece sedíme tady v&#160;tomhle pokoji a&#160;povídáme, tak jaképak odbočky. Řekl, že se nedokáže s&#160;ničím svěřit, a&#160;jmenoval nějaká jména. Měla jsem dojem, že to byla jména nějakých přeludů ze třídy. Nějakých spolužáků.“</p>
			<p class="MLP-text">„Ano,“ rychle jsem polkl naprázdno, „ano… ano… říkal jsem. Nedokáži se svěřit Brachtlovi ani Katzovi… něco vyložit… a&#160;komu tedy vlastně mohu?“</p>
			<p class="MLP-text">„Nikomu,“ vpadl teď medvěd a&#160;trochu se na pohovce zhoupl, „svěřovat se není třeba, to nemá člověk zapotřebí. K&#160;čemu by to bylo?“ zabručel.</p>
			<p class="MLP-text">„Ba ne,“ zavrtěla tanečnice hlavou a&#160;trochu se za sklem vitrínky usmála na medvěda, „<span class="MLP-znak-kurziva-11b">člověk</span> to zapotřebí má. Jemu to uleví a&#160;pomůže.“</p>
			<p class="MLP-text">„Může se svěřit matce,“ řekla babička předstírajíc, že neslyšela medvěda a&#160;tanečnici, jen rukou hrábla kamsi pod rám, asi pro cukroví, „může se svěřit matce.“</p>
			<p class="MLP-text">Po dlouhé chvíli mlčení jsem zašeptal:</p>
			<p class="MLP-text">„To nedokážu taky.“</p>
			<p class="MLP-text">Překvapením zdvihla oči a&#160;její tvář na zlomek vteřiny znehybněla. „Ani matce?“ žasla, „no tak, to pak je zlé. To pak je tedy opravdu hrozné. Ale to je tím,“ pozlobeně zachmuřila tvář a&#160;trochu shlédla dolů na pohovku a&#160;k&#160;vitrínce, „že tu vládne policie. Policie a&#160;špióni, nejhorší přeludy ze všech. Ze všech,“ zařinčela a&#160;medvěd nadskočil a&#160;zvolal: „ďábel“ a&#160;tanečnice za sklem se smutně usmála a&#160;sklonila hlavu. Ale babička pak mávla rukou, kterou na okamžik povytáhla z&#160;rámu, a&#160;řekla:</p>
			<p class="MLP-text">„Řekl, že má kamarády, dobrá. Ty na venkově, jak posledně říkal, také?“</p>
			<p class="MLP-text">Příležitost, která se tu před chvilkou mihla jako bílé pírko naděje, že jí vše vyložím a&#160;ona mi něco řekne, byla tatam. Dech se mi už netajil a&#160;srdce netlouklo. Ale snad ještě všechno ztraceno nebylo. Byl stále ještě čas, abych si vzal kravatu a&#160;boty, z&#160;předsíně ještě ani netlouklo půl čtvrté. A&#160;tak jsem jen pokrčil rameny, vzdychl jsem a&#160;řekl:</p>
			<p class="MLP-text">„Ty na venkově ještě nemám. Vždyť ještě nebyly prázdniny.“</p>
			<p class="MLP-text">„Nebyly prázdniny,“ kývla, „končí, jak říká, únor, únor roku… roku…“ rychle zdvihla oči, ale když viděla, že mlčím, řekla jakoby nic: „Nebyly prázdniny, ale jestlipak už tedy aspoň&#160;– stopoval a&#160;házel lasem? Či to může dělat také až o&#160;prázdninách?“ usmála se záhadně, zmlkla a&#160;stáhla se za sklo rámu.</p>
			<p class="MLP-text">Chvíli jsem strnule seděl, hleděl před sebe, pak se mi oči opět svezly na kulatý stolek u&#160;křesla. Na láhev čiré bílé tekutiny a&#160;na prázdnou sklenku vedle ní. A&#160;náhle mě napadlo, jak by asi vypadal takový briliant ve sklence teď, když je v&#160;pokoji slunce. Jak by asi vypadal aspoň takový malý drobný briliantek na dně ve slunci… a&#160;projel mnou hezký pocit. Medvěd to hned poznal, protože se usmál a&#160;kývl. Ale tanečnice ve vitrínce zvážněla.</p>
			<p class="MLP-text">„No co,“ zabručel medvěd, „co je na tom? Když to chce vidět, tak ať naleje a&#160;koukne se. Není přece z&#160;porcelánu,“ zasmál se a&#160;třepl se za krk, a&#160;jak tohle udělal, já už jsem si opět nemohl pomoci, nemohl, musil jsem si zas vzpomenout na to, co jsem viděl a&#160;slyšel, když k&#160;nám včera nebo předevčírem, či kdy to vlastně vůbec bylo, přišla Kocourková s&#160;citróny a&#160;v&#160;kuchyni vykládala Růžence o&#160;věštkyni. Ostatně teď to šlo, babička byla právě stažena za sklem rámu a&#160;nemohla mi vytknout, že jsem se odmlčel a&#160;že řeč s&#160;ní je trhaná, přestává mít souvislost, že odbočovat nejde, a&#160;tak jsem si vzpomněl… „Představte si,“ řekla Kocourková Růžence v&#160;kuchyni a&#160;napila se z&#160;toho, co jsme jí dali, „představte si, že mi hádala budoucnost,“ a&#160;pak pokračovala:</p>
			<p class="MLP-text">„Nejprve mi hádala z&#160;karet,“ řekla zkrátka, „dostanu zprávu a&#160;vstoupím do nějaké společnosti. V&#160;té společnosti si udělám známost s&#160;plukovníkem. Pak si dala ukázat dlaň a&#160;řekla, že budu dlouho živa a&#160;vytopí se mi krám, no, to se mi už jednou stalo. Ten plukovník mě seznámí s&#160;generálem. Pak vzala křišťál, chvíli do něho hleděla úplně nehybně, takže jsem nevěděla, jestli snad nespí, a&#160;už bych byla málem chňapla kabelku a&#160;šla, ale náhle trhla hlavou a&#160;řekla, jen považte, že ten generál si mě vezme za ženu a&#160;zavede mi, teď se něčeho držte, velkoobchod banány. Nakonec koukla do hrnečku s&#160;hnědým lógrem a&#160;řekla, že budou kolem mě samé vznešené uniformy, prapory a&#160;hudba… Tři noci jsem nezamhouřila oko.“ Tři noci Kocourková nezamhouřila oko a&#160;čtvrtý den se Růženka rozhodla, že tam půjde také… A&#160;vzpomněl jsem si, jak jsem Růžence namítl, zda to bude co platné, že ta paní přece nemůže vědět, co se u&#160;nás stalo, že nemůže vědět, co se u&#160;nás děje, že nás ani nezná, nikdy nás neviděla, že asi říká jen budoucnost. „Jen budoucnost, kristepane,“ spráskla Růženka ruce, „však o&#160;tu právě jde. Když člověk zná budoucnost, může se na ni připravit. Že nemůže vědět, co se u&#160;nás stalo, že nás nikdy neviděla, nezná,“ vykřikla, „to je přece jedno. Od toho je věštkyně. Já si myslím,“ vykřikla, „že je tohle <span class="MLP-znak-kurziva-11b">naše jediná spása</span>, je třeba to podstoupit. Třeba s&#160;vyplazeným jazykem a&#160;bosýma nohama, to je přece jedno, kristepane, vynutil si to život a&#160;já tam jdu. Jdu a&#160;nic mě neudrží,“ vykřikla, a&#160;já byl jako zkoprnělá ovce.</p>
			<p class="MLP-text">Řekla matce, že jde na nákup a&#160;že by bylo dobře, kdybych šel s&#160;ní. „Aspoň by viděl,“ řekla matce a&#160;nehnula přitom brvou, „aspoň by viděl, jak obratně si při nákupu vedu… Toho zubu,“ řekla mně, když jsme byli sami, „si kristepane nikdo nevšimne, vždyť je to zadní stolička.“ A&#160;řekla, že do školy s&#160;ním jdu také a&#160;nikdo si ho nevšimne, a&#160;když budu chtít, nemusím s&#160;ní dovnitř, ale mohu počkat venku na ulici. A&#160;chytla velkou nákupní tašku a&#160;šli jsme.</p>
			<p class="MLP-text">Byl vlahý sobotní večer. Pouliční lampy vrhaly na chodníky matná žlutá světla. Z&#160;obchodů dosud otevřených a&#160;přeplněných nejpestřejším zbožím také svítila světla a&#160;na chodnících a&#160;ulici se mísila se světlem lamp. „Tuhle mají kilo másla za dvanáct korun,“ ukázala do jednoho výkladu. „Vedral má kilo másla za čtrnáct. Ale copak ten, ten má i&#160;tuhle kávu dražší, a&#160;tady je za třináct. Ale my jdeme jinam,“ odtrhla se od výkladu.</p>
			<p class="MLP-text">Musili jsme projít bludištěm ulic se starobylými domy a&#160;paláci, v&#160;nichž jsou vyslanectví cizích států, musili jsme projít i&#160;bludištěm paláců zcela prázdných, pustých, zaprášených, kde jsou nanejvýš různá muzea, jako muzeum cukrářských výrobků nebo dětských hraček, či různé podivné úřady, jako třeba úřad pro obnovu zašlé krásy, byl jsem z&#160;toho celý vyjevený. A&#160;pak jsme se blížili k&#160;podloubí, které je ve spleti jakýchsi ulic a&#160;uliček za paláci a&#160;je tak dlouhé, že je sotva vidět z&#160;jednoho konce na druhý. Tam jsou krámky s&#160;angor­skými a&#160;siamskými kočkami, kanáry, želvami a&#160;akvárii, krámky s&#160;kameninovým zbožím, jako jsou hrnce, mísy, talíře, a&#160;s&#160;různým cizokrajným kořením, paprikou, anýzem, jalovcem, skořicí, pepřem. Na začátku podloubí prodává květinář poupata a&#160;růže, na konci prodává jeden Turek med a&#160;sladký rahat. Když jsme k&#160;tomu podloubí docházeli, Růženka pohlédla na jednu uhaslou plynovou lampu, která tam stála poblíž, a&#160;řekla:</p>
			<p class="MLP-text">„Nosí černou nákupní tašku a&#160;nikdo vlastně neví, co v&#160;ní má. Ale to, jak je, jak říká Kocourková, oblečená, na tom něco pravdy bude. Má černou sukni, která vlastně sukní není, ale jsou to blány, křídla má složená na ruce a&#160;dělá, že je to deštník, na hlavě má černý šátek, no ten tak leda by mohl být pravý, ale ta šála, do které je zabalena, ta už ne. Je to taková černá pletená šála jako od firmy Čech,“ řekla, „ale má na konci ta tykadla můr, tak od Čecha není. Šály s&#160;můrami on nevede.“</p>
			<p class="MLP-text">Došli jsme k&#160;podloubí, bylo tam dost živo, ač byl večer, slyšeli jsme z&#160;dálky mňoukání koček a&#160;pištění kanárů, a&#160;Růženka řekla:</p>
			<p class="MLP-text">„To by mě zajímalo, jestli se jí kupec bojí, když k&#160;němu přijde nakoupit. Listonoš se jí asi nebojí,“ dodala, ale hned se opravila a&#160;řekla: „Listonoš k&#160;ní přece vůbec nechodí. Ne že by se bál, ale protože jí nikdo nepíše. Ona totiž…,“ Růženka ztišila hlas a&#160;rozhlédla se, „…ona totiž nikoho nemá.“</p>
			<p class="MLP-text">„No ano, nikoho nemá,“ kývla za chvilku, „nemá příbuzné ani přátele, leda jen nějaký ten přízrak, když si ho navečer přivolá. Ale mít přízrak, který si přivolá, to je, jako kdyby neměla nic, aspoň si to tak myslím. Jak s&#160;ním může mluvit, s&#160;přízrakem?“ zasmála se, „vždyť to přece ani nejde. To je přece úplně tak, jako kdyby mluvila se sebou. Ach jo…“ povzdychla, „tahle samota, copak to támhle ten člověk vlastně má…“</p>
			<p class="MLP-text">Byli jsme na začátku podloubí, stál tam květinář strnule a&#160;nehybně, jako by to ani nebyl člověk, ale vosková socha, a&#160;na prkně před sebou měl poupata a&#160;růže, ještě teď, večer a&#160;v&#160;zimě, bylo to podivné… ale Růženka zamířila o&#160;krok dál, kde pod plynovou lampou v&#160;hloučku několika lidí prodával nějaký člověk boty. Pak jsme procházeli podloubím, osvětleným žlutými lampami, Růženka se rozhlížela, u&#160;pultu s&#160;nádobím řekla: „Kdepak nádobí, to nepotřebujeme, toho je u&#160;nás stejně až moc,“ na chvilku se zastavila u&#160;koček a&#160;kanárů a&#160;řekla: „Kočku bych v&#160;bytě nechtěla, to ne. Ale papoušek by se koupit dal. Aspoň by u&#160;nás doma někdo kloudně mluvil.“ Pak jsme přicházeli k&#160;babkám, které prodávají koření, a&#160;tu se náhle zastavila déle.</p>
			<p class="MLP-text">„Abych něco koupila, když jsem šla nakupovat a&#160;to máslo za dvanáct jsem nevzala,“ prohlásila, „abych nepřišla domů s&#160;prázdnou.“ A&#160;také, řekla, abych viděl, jak si při nákupu vede. „To musí být člověk rychlý a&#160;obratný…,“ zašeptala, „nakoupím třeba tuhle.“ A&#160;zastavila se u&#160;jedné shrbené vrásčité babky v&#160;černém šátku, velké černé sešívané sukni, v&#160;šále, z&#160;jejíchž krajů visely černé třásně, a&#160;s&#160;deštníkem složeným na ruce, a&#160;koupila sáček pepře.</p>
			<p class="MLP-text">„Tak je nakoupeno,“ řekla pak, když hodila sáček do velké nákupní tašky, „tak prosím. A&#160;nestálo to ani korunu… A&#160;teď můžeme jít.“ Byl jsem z&#160;toho úplně vyjevený.</p>
			<p class="MLP-text">„My k&#160;ní jdeme opravdu?“ zeptal jsem se na konci podloubí, kde stál Turek a&#160;prodával med a&#160;rahat, „opravdu k&#160;té čarodějnici?“ ale ona na mě pohlédla a&#160;zavrtěla hlavou.</p>
			<p class="MLP-text">„Nejdeme k&#160;čarodějnici, jdeme k&#160;věštkyni.“</p>
			<p class="MLP-text">„Věštkyně, to není ta čarodějnice?“ otázal jsem se, když jsme minuli strážníka, a&#160;byl jsem z&#160;toho skoro zpitomělý, „to není ona?“</p>
			<p class="MLP-text">„Ne, to je <span class="MLP-znak-kurziva-11b">úplně jiná</span> osoba,“ odvětila, a&#160;pak jsme došli k&#160;rohu žlutého domu s&#160;patníkem, byli jsme na místě.</p>
			<p class="MLP-text">„Tak já tam jdu,“ zaúpěla pod oprýskanou zrezavělou tabulí věštkyně, kam stěží dosáhlo světlo plynové lampy, „tak já tam tedy jdu. Je třeba to podstoupit, nedá se nic dělat…“ Pak na mě pohlédla, stál jsem z&#160;toho úplně jako socha, a&#160;vyhrkla, abych stál, kde stojím, tady pod tou tabulí, a&#160;nikam nechodil. Kdyby dlouho nešla, abych běžel za roh ke strážníku a&#160;řekl mu, aby hned vtrhl do domu a&#160;třeba vyrazil dveře. Jen abych nikam nechodil, aby se mi nic nestalo. „Je večer a&#160;není radno tady chodit,“ řekla, „chodí tu různé turecké přízraky.“</p>
			<p class="MLP-text">Zdálo se mi, že se velmi chvěje a&#160;jde ke dveřím domu pomaleji než Kolomaz, když jde k&#160;tabuli nebo ke školníkovi pro křídu. Ve dveřích se ještě jednou zastavila, pohlédla na svou velkou černou tašku, v&#160;níž na dně měla sáček pepře, otřásla se a&#160;zmizela ve tmě.</p>
			<p class="MLP-text">Vtom hodiny v&#160;předsíni tloukly půl čtvrtou a&#160;já jsem se v&#160;křesle vytrhl ze vzpomínání. Rychle jsem pohlédl vzhůru na zeď, aby mi opět nevytkla, že jsem se tak dlouho odmlčel, že je to trhané a&#160;přestává to mít souvislost, ale zřejmě to teď nehrozilo. Právě totiž vysouvala hlavu z&#160;rámu.</p>
			<p class="MLP-text">„A&#160;co ten <span class="MLP-znak-kurziva-11b">jeho</span> bratr,“ řekla docela klidně, vskutku, tentokrát nic nehrozilo, stažena za sklem si vůbec nevšimla mého odmlčení, ničeho, jen jsem si ale znovu připomenul, že jsem jí ještě nic nevyložil a&#160;ona mi ještě nic neřekla… „ten <span class="MLP-znak-kurziva-11b">jeho</span> bratr? Už se tady u&#160;vás dlouho neobjevil, není po něm vidu ani slechu. Neopustil snad svět?“</p>
			<p class="MLP-text">„Strýček Vojta,“ zasmál jsem se, ač mi do smíchu moc nebylo, a&#160;hleděl jsem na rám, „strýček Vojta svět ještě neopustil. Ještě je ředitelem továrny na železo a&#160;já někdy tu továrnu navštívím, už jsem ji jednou viděl, ale to je dávno. Rád bych ji viděl ještě jednou.“</p>
			<p class="MLP-text">„To by měl co vidět,“ mávla rukou, kterou povytáhla z&#160;rámu, „ať radši jde do nějakého pořádného muzea. Já jsem si myslila, že už opustil svět, když se zde tak dlouho neobjevil, není o&#160;něm vidu ani slechu. Ale prosím…,“ vzhlédla vzhůru, jako by se tam chtěla někomu omluvit, „prosím, rozhodně je lepší než <span class="MLP-znak-kurziva-11b">on</span>, ten jeho vlastní bratr, co je to však platné, je to odrodilec. No ano, odrodilec,“ usmála se trochu, vidouc můj údiv, „místo aby chodil do skutečných kostelů a&#160;chrámů, navštěvuje společnost s&#160;pouhými symboly… Ale nechme to,“ řekla, vidouc můj další údiv, „já bych z&#160;toho ještě mohla usnout a&#160;to bych teď právě nechtěla. Život je vězení a&#160;zdání jako celý svět, i&#160;ta jeho škola,“ zařinčela, „to se jen přeludům zdá, že je to něco skutečného. Ono to vlastně skutečné je, ale jen tak zčásti, tak trochu, však to pozná sám, až bude na konci. Copak ta profesorka, co se u&#160;ní učí na klavír,“ zeptala se, „jak mu to jde u&#160;ní.“</p>
			<p class="MLP-text">„Jde,“ kývl jsem.</p>
			<p class="MLP-text">„Jde,“ kývla spokojeně, „slyším ho občas hrát. Tady vedle,“ mávla rukou na dveře purpurového pokoje, „je to asi dobrá profesorka. Jednou by ho měla naučit Stille Nacht, Mozarta a&#160;Beethovena, na toho je však ještě dost mladý. Měli byste ji sem jednou pozvat.“</p>
			<p class="MLP-text">„Jen radši ne,“ vzepřel jsem se, „ta profesorka je protivná, až bůh brání. Dělá, že všemu rozumí a&#160;všechno nejlíp zkomanduje, a&#160;přitom všechno jen tak předstírá, i&#160;tu svoji rozvahu a&#160;moudrost.“</p>
			<p class="MLP-text">„To není sama,“ mávla babička rukou, „takových je víc. Sestra baronky Freyové byla taková taky. Jednou šla na hon, zastřelila sysla a&#160;pak si na mezi zlomila nohu. Ale to byli Němci. Prušáci. U&#160;<span class="MLP-znak-kurziva-11b">nás</span> pouze žili… A&#160;vůbec…,“ řekla babička, a&#160;já v&#160;té chvíli jsem si navzdory strachu, že mi zase vytkne, že se na tak dlouho odmlčuji, že na něco myslím a&#160;tahle řeč v&#160;pokoji je pak roztrhaná a&#160;přestává mít souvislost, já v&#160;té chvíli navzdor tomu strachu jsem si opět musil zavzpomínat… Vzpomenout si na to, co bylo, když Růženka vyšla ze žlutého domu od věštkyně.</p>
			<p class="MLP-text">„Úžasné,“ zvolala na mě, když vyšla od věštkyně a&#160;já na ni čekal pod plynovou lampou, „úžasné. Hádala mi budoucnost. Už vím, co mě čeká a&#160;nemine. A&#160;tamto, proč jsme sem šli, co bylo třeba podstoupit s&#160;jazykem vyplazeným a&#160;bosýma nohama, co si vynutil sám život…,“ mávla rukou a&#160;zasmála se, že jsem se až lekl, „to nic není. Ani ten zub. Jdem.“ A&#160;když jsme se pak vraceli podloubím, kde už bylo ticho, nebyly tam už kočky ani kanáři, ani pulty s&#160;nádobím, nebyla tam už ani jedna babka s&#160;kořením, všechny byly pryč, byly doma, nebyl tam už ani Turek, jen úplně vzadu na druhém konci někdo postával, byl to květinář, ten jediný tam ještě byl a&#160;na červená poupata a&#160;růže, které měl stát u&#160;pasu na prkně a&#160;jež byly z&#160;voskovaného papíru, se snášela šedá večerní mlha, která rychle houstla, tam v&#160;podloubí, sama už také v&#160;mlze, zvolala: „Kocourková nelhala, Kocourková měla pravdu. Ta věštkyně je skvělá. Dostanu zprávu a&#160;budu dlouho živa. Mám věštecký dar, který musím cvičit, založím si věštírnu a&#160;utopím se v&#160;zlatě… A&#160;to u&#160;nás doma, jak jsem už řekla,“ zasmála se a&#160;mávla rukou, „to nic není. Je na to ochrana. Člověk nemá na sobě dát nic znát, má se přemáhat, krotit, držet se na uzdě jako na opratích a… nestarat se o&#160;<span class="MLP-znak-kurziva-11b">jeho</span> věci. Na ten vyražený zub dala koření.“</p>
			<p class="MLP-text">Když jsme přicházeli k&#160;domu, řekla v&#160;husté mlze:</p>
			<p class="MLP-text">„Bylo dobře, že jsme tam šli. Že jsme to podstoupili. Vynutil si to život. Ta jediná člověku aspoň něco skutečného řekne, ta jediná, i&#160;když sama nikoho nemá a&#160;večer si vyvolává přízraky.“</p>
			<p class="MLP-text">„Tak to přece byla ta čarodějnice, a&#160;ne ta věštkyně,“ vyhrkl jsem, „ta, co bydlí v&#160;tom děsném starém domě o&#160;tři domy dál, anebo by to pak musila být opravdu jedna a&#160;táž osoba…“ ale zavrtěla hlavou. „Kdepak,“ řekla, „to jsou <span class="MLP-znak-kurziva-11b">dvě</span>. Byla jsem u&#160;věštkyně. Ta čarodějnice přece bydlí o&#160;tři domy dál. <span class="MLP-znak-kurziva-11b">Od té</span> se člověk aspoň něco dozví…“</p>
			<p class="MLP-text">V&#160;té chvíli jsem slyšel nad svým křeslem šramot, opět jsem se vytrhl ze vzpomínání a&#160;rychle zdvihl hlavu.</p>
			<p class="MLP-text">„Už zase na něco myslil,“ kroutila babička hlavou v&#160;rámu a&#160;briliant v&#160;uchu se jí pohyboval, „už zase se odmlčel, co to jen dnes dělá? Vždyť tohle nikdy nedělal. Ať už toho nechá, to se pak tady všechno trhá a&#160;přestává to mít plynulou souvislost, jak o&#160;ní pořád mluvím! To doopravdy nejde!“ řekla a&#160;trochu obnažila přední zuby, „to ne. Tady jsme v&#160;pokoji a&#160;povídáme, tak se má držet toho, a&#160;ne pořád takhle odbočovat, zvláště když to spolu vůbec nesouvisí, to je hrozné. Kdyby to, co tu dělá, napsal na papír a&#160;dal to někomu k&#160;otištění, tak mu to vrátí. On by spisovatel být nemohl, kdyby tohle dělal,“ řekla a&#160;mě napadlo, že jsem přece nikdy nepomýšlel, abych tohle, na co myslím a&#160;co tu s&#160;babičkou povídáme, psal na papír a&#160;někomu to dával k&#160;otištění, jak ji mohla taková hloupost napadnout, kdyby mi radši něco propánaboha řekla, vždyť jsem k&#160;ní přišel, abych jí všechno vyložil, jestlipak k&#160;tomu vůbec dojde, jestlipak zase neztroskotám… a&#160;babička mávla rukou, jako by odháněla mouchu, a&#160;já pak strnul. „Zeptám se radši ještě,“ mávla rukou a&#160;já strnul, „na tu se smetákem. Tuhle,“ mávla na dveře do purpurového pokoje, „vláčela šňůry a&#160;vykládala přitom <span class="MLP-znak-kurziva-11b">nějaké nesmysly o&#160;nějaké ženské</span>…“</p>
			<p class="MLP-text">„O&#160;paní Kratinové asi,“ zasmál jsem se, ač mi stále do smíchu nebylo, „o paní Kratinové, ale to také nebylo tuhle, ale je to už skoro půl roku, ano, půl roku, tak dlouho už to je… zajímá se o&#160;karty.“</p>
			<p class="MLP-text">„O&#160;karty,“ podivila se, „snad se nevrhla na karban!“</p>
			<p class="MLP-text">„Slečna s&#160;kartami pracuje,“ vmísila se teď do řeči tanečnice a&#160;její tvářičky trochu zrůžověly, „slečna se učí věštit. Slyšela jsem, když říkala, že má k&#160;tomu talent a&#160;musí ho pěstovat. Neříkala to však zde v&#160;bytě, ale venku v&#160;jakési zimní mlze…“</p>
			<p class="MLP-text">„Bože, ještě tohle,“ vytáhla babička obě ruce z&#160;rámu a&#160;spráskla je, „ještěže neslyším, co kdo říká venku v&#160;zimní mlze, ještě aby také chodila ke kartářkám.“ Ale řekla to nějak nejistě a&#160;já si všiml, že hned nenápadně nastražila ucho. Když jsem schválné chvilku mlčel, trochu se vysunula z&#160;rámu a&#160;řekla:</p>
			<p class="MLP-text">„Copak ona umí věštit?“</p>
			<p class="MLP-text">„Učí se to,“ opakovala tanečnice s&#160;tichým omluvným úsměvem, „ale nelze tomu moc věřit. Proroci jsou, ale jsou to výjimečné zjevy. Kdysi jich bylo víc…,“ zasnila se s&#160;lehkým úsměvem na tváři a&#160;trochu sklonila hlavu, „žili však daleko odsud, daleko i&#160;od Míšně… a&#160;byli to ponejvíce Židé.“</p>
			<p class="MLP-text">„A&#160;už něco vyvěštila,“ zeptala se babička, jako by neslyšela tanečnici, „strefila se někdy?“</p>
			<p class="MLP-text">„Nevím,“ pokrčil jsem rameny, hledě na tanečnici, „zatím jsem ji ještě věštit <span class="MLP-znak-kurziva-11b">neslyšel</span>. Říká, že teprve začíná. Zatím jen karty všelijak míchá, vytahuje a&#160;počítá a&#160;přitom zavírá oči, ale zatím při tom nemluví. Říká jen, že už jí to jde.“</p>
			<p class="MLP-text">„Už jí to jde,“ babička se teď zasmála, obnažujíc přední zuby, „aby to s&#160;ní nedopadlo jako s&#160;tou baronkou Freyovou. Té to šlo taky, věštila kdekomu, až ji jednoho dne…,“ zasmála se, „<span class="MLP-znak-kurziva-11b">lapli</span> a&#160;odvezli. No, na Warth bei Eppau do cvokhausu,“ dodala vídeňským dialektem, „na Warth bei Eppau, ač byli Prušáci a&#160;u&#160;nás pouze žili… Té její sestře, co zastřelila sysla, dali nohu do gypsu… To také byla rodina, a&#160;ta jejich řeč… ta jejich hrubá pruská němčina… <span class="MLP-znak-kurziva-11b">to mě držte</span>… No a&#160;ta se smetákem,“ zasmála se, „za tu ať nedá ani zlámanou grešli, ta ho leda pomate. Co ta řekne, je vždycky jen hloupost. Od ní se nedoví nic ani za mák, to už by se rovnou mohl vrhnout na nějaké duchy. Říká, že chodí do školy už tři čtvrti roku,“ vlídně, jakoby nic se usmála a&#160;ani nepohnula hlavou, „tři čtvrti roku. To znamená, že už brzy bude mít jeden školní rok za sebou. To mu tedy zbývá, když je v&#160;druhé třídě, ještě šest let. V&#160;kterém roce pak tedy to gymnázium vlastně vyjde?“</p>
			<p class="MLP-text">Musil jsem se znova usmát, ač mi do smíchu nebylo. Její otázka byla teď jasná jako to předjarní slunce za oknem.</p>
			<p class="MLP-text">„V&#160;kterém roce gymnázium vyjdu,“ odvětil jsem, „to je jednoduché. V&#160;tom, který bude, když se k&#160;letošku připočte šestka.“</p>
			<p class="MLP-text">Medvěd se zasmál, až se mu rozklepaly uši, ale hned ztichl a&#160;kývl vzhůru na usmířenou. Babička odvrátila hlavu, aby dala najevo, že ho nevidí, ale rukou hrábla pod rám, asi pro cukroví. A&#160;pak se opět stáhla za sklo rámu a&#160;já si povzdychl. Ještě pořád jsem jí nic nevyložil a&#160;ona mi také nic neřekla, ach jo. Pohlédl jsem na láhev čiré bílé tekutiny na stole a&#160;na medvěda.</p>
			<p class="MLP-text">„Otevři to a&#160;nalij,“ řekl, „ať vidíš, jak to vypadá ve sklence při světle. Dnes tam nebude jen briliant, dnes se tam bude blýskat celé slunce.“</p>
			<p class="MLP-text">„Nečiňte to,“ řekla tanečnice, byla opět vážná, „nebude se tam blýskat slunce. Bude to jen odraz, a&#160;odraz je klam. Pohleďte radši na slunce oknem.“</p>
			<p class="MLP-text">A&#160;medvěd už zas otevíral ústa, aby něco řekl, a&#160;sáhl si tlapkou za krk a&#160;mě napadlo, abych láhev vskutku otevřel a&#160;trochu nalil do sklenky. Ať se v&#160;ní objeví malý drobný briliant na dně anebo se v&#160;ní blýskne slunce, odraz nebo klam, to je přece jedno. Ta čirá bílá tekutina voní dobrou, silnou kořeněnou vůní! A&#160;v&#160;té chvíli jsem vzal láhev, otevřel a&#160;maličko do sklenky nalil. Na dně sklenky se objevil malý drobný tekutý briliant, který se ve světle pokoje leskl a&#160;zářil jako malinké vzdálené slunce, a&#160;nad stůl se vznesla dobrá, silná kořeněná vůně.</p>
			<p class="MLP-text">„No tak vidíš,“ zabručel medvěd, „měl jsem pravdu. Blýská se v&#160;tom slunce. Teď bys to měl ještě rychle zhltnout, aby to tu nikdo neviděl…“</p>
			<p class="MLP-text">Vtom hodiny v&#160;předsíni tloukly čtvrtou.</p>
			<p class="MLP-text">Byl pomalu čas, abych si vzal kravatu a&#160;černé lakové boty, a&#160;s&#160;lítostí jsem si znovu, snad už posté, připomenul, že jsem jí vůbec nic nevyložil a&#160;ani ona mi nic neřekla. Je to jako posledně, myslil jsem si, nic mi neřekne. Anebo snad přece jenom ještě řekne? Přece jenom řekne? Pohlédl jsem na ni smutně, jak je stažena za sklem, a&#160;tu se náhle pohnula, ruku, na níž měla prsten s&#160;briliantem, dala na dolní příčku rámu, vyklonila hlavu a&#160;pak, jako by koukala z&#160;okénka vlaku, s&#160;úsměvem řekla:</p>
			<p class="MLP-text">„A&#160;copak ten náš Günterek?“</p>
			<p class="MLP-text">„Musím se strojit,“ vyrazil jsem, „jdu na návštěvu a&#160;je čas. Musím si vzít kravatu a&#160;boty, jdu s&#160;rodiči&#160;– k&#160;vyslanci.“</p>
			<p class="MLP-text">Trhla sebou tak prudce, že se jí náušnice rozklinkaly a&#160;čelem téměř narazila na sklo. Chvíli na mě strnule hleděla s&#160;mírně obnaženými zuby, pak se trochu uklidnila a&#160;položila prsty pravé ruky na dolní rám.</p>
			<p class="MLP-text">„Kamže jde s&#160;rodiči?“</p>
			<p class="MLP-text">„K&#160;vyslanci,“ štěkl jsem, „vyslanec nás pozval. Pozval matku, ale s&#160;ní i&#160;nás, a&#160;tak tam jdeme. Tak co!“</p>
			<p class="MLP-text">„Tak to mě velmi těší,“ řekla pomalu a&#160;vlídně zakývala hlavou, „to mě velmi těší. Ale nejdete k&#160;vyslanci, ale k&#160;místodržícímu… Sejde se tam s&#160;následníkem trůnu…,“ a&#160;já už jen mávl rukou a&#160;snad jsem chtěl právě vstát a&#160;jít, když se vtom prudce otevřely dveře a&#160;v&#160;nich se objevil otec.</p>
			<p class="MLP-text">„Tak alou,“ křikl, „jak to, že ještě nemáš kravatu a&#160;boty, co tu zas tak civíš!“</p>
			<p class="MLP-text">Vstal jsem z&#160;křesla, pohlédl na stolek s&#160;lahví, sklenkou a&#160;kouskem citrónu, usmál se k&#160;vitrínce, pohovce i&#160;nahoru ke zdi, kde zařinčelo… tak vidíš, myslil jsem si, opravdu jsi mi nic neřekla, bylo to jako posledně, ale alespoň jsi se mnou trošku promluvila, pohovořila, vždyť bylo dobré i&#160;to, šel jsem. Zahlédl jsem ještě medvěda, jak vybaluje z&#160;papírku cukroví, které před chviličkou slítlo na jeho hlavu, a&#160;říká:</p>
			<p class="MLP-text">„U&#160;vyslance mluv správnou němčinou, ne tou hrubou pruskou, sejdeš se tam s&#160;následníkem trůnu. Günterek bude císařem…“</p>
		</div>
</body>
</html>