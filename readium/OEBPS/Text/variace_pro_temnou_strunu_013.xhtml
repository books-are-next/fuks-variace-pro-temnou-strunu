<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>variace_pro_temnou_strunu-9</title>
		<link href="../Styles/variace_pr_idstyles.css" rel="stylesheet" type="text/css"/>
	</head>
	<body id="variace_pro_temnou_strunu" xml:lang="cs-CZ">
		<div>
			<p id="toc_marker-8" class="MLP-uroven2-kapitola"><a id="x.35732"></a>8</p>
			<p class="MLP-text-bez1radku">A&#160;přešel týden, deset dní… a&#160;už jsem je znal všechny. V&#160;tom hradě plném zábavy, radosti a&#160;štěstí seděl u&#160;dveří Kolomaz…</p>
			<p class="MLP-text">Když někdo zaklepe, Kolomaz vstane a&#160;jde otevřít. Roznáší i&#160;oběžníky a&#160;ke školníkům chodí pro křídu. Donese ji až o&#160;přestávce, ale je aspoň na další hodinu. Nejpodivnější na něm však je chůze. Když jde, předklání se, klátí rukama u&#160;kolen a&#160;prolamuje nohy, takže jde, jako by se podpíral o&#160;zem. Ale snad tak chodí proto, že je tak velký, největší ze všech. Když si stoupne na židli, kterou mu dá Buka na katedru, dosáhne i&#160;na lampu na stropě, což nedokáže ani pan profesor na češtinu, ač se jednou s&#160;Kolomazem vsadil… Když je Kolomaz vyvolán k&#160;tabuli, jde tak, že se skoro na každém kroku zastaví. Někdy, než vstane a&#160;jde k&#160;tabuli, hrabe se ještě v&#160;tašce, jako by hledal sešit. Pan profesor třídní, ten menší tlustší pán s&#160;prošedlou hlavou, který nás učí matematiku, je nedočkavý a&#160;řekne Kolomazovi, ať přijde bez sešitu. Při češtině se Kolomaz nikdy v&#160;tašce nehrabe. Při češtině nikdo sešit mít nemusí…</p>
			<p class="MLP-text">Chvojka sedí vedle Kolomaze a&#160;vypadá jako malý ježek. Má krátce ostříhané vlasy, malý nos a&#160;zvláštní jméno: Evarist. Bydlí u&#160;strýčka, zaměstnance zoologické zahrady, rád se směje a&#160;dělá hlouposti. Když se jednou při češtině přihoupával Kolomaz ke dveřím, předkloněn a&#160;s&#160;rukama u&#160;kolen, Chvojka hlasitě zvolal: „Kam jdete, <span class="MLP-znak-kurziva-11b">opice</span>?“ Propukl smích a&#160;Chvojka byl potrestán. Musil si stoupnout k&#160;vysokým válcovitým kamnům v&#160;zadním rohu třídy, spojeným rourou se zdí, a&#160;celou hodinu se dívat do jejich plechu. Nejhorší však bylo, že se při tom nesměl hnout, neboť pan profesor češtinář mu dal na hlavu hrnek s&#160;vodou a&#160;Chvojka jej musil držet, aniž mu z&#160;něho směla vytéci jediná kapka. Všichni se těšili, že se Chvojka pohne a&#160;hrnek shodí. Ale nepohnul se, hleděl do plechu kamen a&#160;jen se tiše smál. Když to trvalo už moc dlouho a&#160;hrnek z&#160;jeho hlavy ne a&#160;ne spadnout, ztratil zřejmě pan profesor trpělivost. Začal chodit po třídě a&#160;vykládat o&#160;vodníku. Jak stojí pod vodou a&#160;pozoruje ryby. Jak stojí u&#160;kamen a&#160;dívá se do toho jejich plechu. Když řekl, že stojí u&#160;kamen a&#160;drží na hlavě v&#160;hrnku dušičky utopenců, Chvojka se již neudržel, vyprskl a&#160;hrnek shodil. Hrnek bouchl o&#160;kamna, o&#160;ten jejich plech, strhl se strašný křik, že vodník je zde a&#160;jde si pro dušičky, všichni vybíhali z&#160;lavic, běhali, skákali, napodobovali plavání a&#160;utopence a&#160;Chvojka se pokoušel stoupnout si u&#160;kamen na hlavu. Byl jsem z&#160;toho celý pryč a&#160;jen jsem valil oči. Pan profesor křičel, že ještě nezvonilo, že to byl na Chvojku správný trest, protože Kolomaz vůbec nechodí jako opice, a&#160;jestli hned neztichneme, že si pro nás přijde opice skutečná. Vtom někdo zabouřil na dveře, a&#160;dřív než se Kolomaz přiměl, aby otevřel, vrazil dovnitř ředitel s&#160;modrorudou vousatou tváří. Volal, co se děje, že se škola třese, div nespadne. Hned všichni ztichli a&#160;ve mně byla malá dušička. Ale pan profesor se uklonil, přívětivě usmál a&#160;řekl, že to nic. Aby byl pan ředitel klidný a&#160;ničeho se nebál. Že jsme jen probírali Erbenovu „Kytici“…</p>
			<p class="MLP-text">Čeněk a&#160;Doubek jsou jako Chvojka, hrají na stupínku různé komedie, provádějí kejkle a&#160;šeptají. Pan profesor třídní, který nás učí matematiku, je napomíná tím, že klepe klíčem na stůl. Na chvíli ztichnou, ale pak si jeden z&#160;nich na něco vzpomene a&#160;šeptají dál. Pan profesor na češtinu je klíčem nenapomíná, neboť takové ťukání při češtině by vůbec nebylo slyšet.</p>
			<p class="MLP-text">Lindner sedí vedle Bronowského v&#160;druhé lavici řady u&#160;dveří. Je nejhloupější ze všech. O&#160;nic se nezajímá a&#160;nedbá ani na to, když je vyvolán a&#160;Bronowski mu napovídá. Stojí úplně němý, a&#160;když něco řekne, je to zpravidla hloupost. Jednou se ho ptal češtinář, zda ví, kdo to byl Josef Lindner, a&#160;nebyl-li to jejich předek. Nikdo ze třídy ho neznal a&#160;Lindner teprve ne. Ale řekl, že to není jejich předek, ač to vůbec nevěděl. Pan profesor řekl, že to byl významný český pedagog a&#160;vzorný vychovatel mládeže, jako je on… Lindnerovi mají holičství, Lindner chodí do gymnázia jen proto, že ho k&#160;tomu doma nutí. Dokonce ho prý i&#160;bijí, když nechce do školy, a&#160;někdy mu nedají za trest jíst. Říkal to soused Brachtl, chodí se k&#160;Lindnerům stříhat. Ale na Lindnera neplatí bití ani hladovění, je mu všechno jedno. Proto na konci roku propadne a&#160;bude opakovat. Brachtl říká, že to bude pro něho větší trest než bití a&#160;hlad…</p>
			<p class="MLP-text">Datel sedí ve čtvrté lavici střední řady vedle Chadimy. Je malý, pihovatý a&#160;chodí o&#160;holi. Když byl totiž malý, měl obrnu. Je osvobozen od tělocviku a&#160;šetří ho i&#160;pan profesor třídní. Málokdy ho zkouší, a&#160;když, tak mu dá lehčí příklad. Češtinář Datla nezkouší nikdy, neboť češtinář nezkouší vůbec nikoho. Datel občas jede do školy autem, jeho otec je taxikář.</p>
			<p class="MLP-text">V&#160;první lavici střední řady sedí Dohaltský a&#160;Císař.</p>
			<p class="MLP-text">Dohaltský umí výtečně německy, trochu i&#160;francouzsky a&#160;Vídeň zná zřejmě tak dobře jako já, protože tam často jezdí. Otec Císaře je slavný cellista, a&#160;Císař se tedy nejvíce zajímá o&#160;hudbu. Hraje na klavír a&#160;na housle. Soused Brachtl říká, že dokonce zpívá v&#160;nějakém dětském sboru.</p>
			<p class="MLP-text">Za Císařem je Kopejtko. Nemá vůbec hudební sluch. Když se při zpěvu něco nacvičuje, Kopejtko musí mlčet. Také když se zpívá státní hymna, pan profesor na něho mrkne a&#160;Kopejtko ví, že má pouze otevírat ústa, ale nezpívat. Kopejtko je nejmenší, nejslabší a&#160;nejbledší z&#160;celé třídy. Celý rok chodí v&#160;pruhované záplatované kazajce s&#160;rukávy, jež sahají jen o&#160;málo dál než k&#160;loktům. Kopejtkův otec byl zedník a&#160;zabil se na stavbě Národní banky, která se zřítila. Stalo se to před dávnými léty, jednou o&#160;tom vykládala babka na nádraží na našem venkově. Kopejtkova matka má asi malou penzi, neboť chodí po posluhách, a&#160;Kopejtko má ještě tři malé sourozence. Bydlí v&#160;Záleské ulici ve sklepním bytě. Když k&#160;nim někdo jde, musí počítat schody, poněvadž je tam tma.</p>
			<p class="MLP-text">Za Kopejtkem je Hlásný. Je uzavřený, někdy odsekne, když se mu něco říká, a&#160;to dělá dojem, že je nesnášenlivý, ale není to pravda. Dobře prý hraje fotbal a&#160;má jemnou, mírně opálenou pleť. Jeho otec je ředitelem Národní banky.</p>
			<p class="MLP-text">Cardův otec je dlaždič.</p>
			<p class="MLP-text">Buka, který sedí za mnou před Daubnerem a&#160;občas postává s&#160;rukama v&#160;kapsách, je snad po Kopejtkovi a&#160;Cardovi nejchudší, ale není to tak jisté. Jeho otec pracuje jako slévač kovů v&#160;nějaké továrně u&#160;pece. Buka má silnou postavu a&#160;vypadá velmi dobře, chodí i&#160;dobře oblečen. Jeho bratr občas stojí před školou, ale vždy na druhém chodníku u&#160;parku schován za stromem nebo keřem, stojí bez kabátu a&#160;čepice, jen s&#160;šálou u&#160;krku, v&#160;dlouhých kalhotách umazaných od oleje, a&#160;čeká, až půjde Buka ze školy. Pak na něho zapíská a&#160;jdou domů. Je ještě silnější než Buka, protože je o&#160;dva roky starší, letos se prý vyučí zámečníkem. Bukovi bydlí ve velkém sklepním bytě v&#160;jakési ulici na Starém Městě. Soused Brachtl k&#160;nim někdy chodí.</p>
			<p class="MLP-text">Jednou před hodinou češtiny navedl Buka Kopejtka, aby si vlezl do kamen. Bylo to možné, a&#160;to dvířky z&#160;chodby, jimiž se do kamen dává uhlí. Kopejtko se zprvu ustrašeně zdráhal a&#160;říkal, že by uhořel. Ale bylo to na začátku školního roku, kdy se netopí, Buka Kopejtka přesvědčil, že kamna jsou prázdná. Kopejtko tedy řekl, že by se udusil nebo umazal. Ale Buka ho přesvědčil, že kamna jsou po prázdninách vymetena a&#160;jde do nich hořejškem vzduch. Když se Kopejtko ozval do třetice, ať tam tedy vleze Buka sám, a&#160;Buka řekl, že on by se do kamen nevešel, nýbrž jediný Kopejtko, Kopejtkovi nezbývalo než se vzdát. Všichni ho s&#160;křikem a&#160;slávou doprovázeli na chodbu, kde jsou dvířka na uhlí, Buka mu řekl, aby v&#160;kamnech bručel, a&#160;Kopejtko se pak pln strachu a&#160;hrůzy skrčil, prolezl zdí a&#160;ocitl se v&#160;kamnech ve třídě. Pak zvonilo a&#160;přišel češtinář. Zeptal se, zda vůbec, když teď probíráme „Polednici“, víme, jak taková polednice vypadá. Ne-li, že by to bylo zlé a&#160;jemu by nezbývalo, než aby nám to předvedl, protože pan ředitel si přeje, aby se učilo <span class="MLP-znak-kurziva-11b">názorně</span>. Všichni hned zvolali, že nevědí, jak polednice vypadá, a&#160;tu si češtinář shrnul vlasy do čela, na hlavu dal kapesník, stáhl tváře a&#160;pak, shrben a&#160;skřehotaje, začal se belhat ke kamnům, v&#160;nichž bylo ticho jako v&#160;hrobě. Už jsme začínali mít na Kopejtka vztek. Ale náhle, když byl češtinář už téměř u&#160;kamen, Kopejtko se v&#160;kamnech nějak pohnul a&#160;kamna zařinčela. Nastal povyk. Pan profesor se vzpřímil, pohlédl oknem, za nímž bylo krásné jasné čisté nebe, a&#160;řekl, ať se nebojíme, to že je jen venku bouřka. A&#160;znovu se shrbil a&#160;pokračoval v&#160;chůzi s&#160;velkým pravítkem. Ale vtom se Kopejtko v&#160;kamnech znovu nějak pohnul, nastal strašný hluk a&#160;roura, co vede z&#160;hořejška kamen do zdi, se zřítila. V&#160;nepopsatelném zmatku se všichni vrhli na chodbu, vytáhli z&#160;dvířek Kopejtka polomrtvého strachem a&#160;dovlekli do třídy. Pan profesor na něho pohlédl a&#160;řekl, to že je z&#160;toho, když je vyučování názorné, ať se jde umýt na záchod. A&#160;pak poručil Kolomazovi, ať okamžitě jde pro ředitele. Ať pan ředitel <span class="MLP-znak-kurziva-11b">názorně</span> vidí, jak je to zde v&#160;té škole všechno chatrné a&#160;zanedbané, že se hroutí už i&#160;kamna a&#160;škola může vyhořet. Ředitel však už nepřišel. Než se Kolomaz dovlekl k&#160;ředitelně, byla přestávka. O&#160;přestávce Buka zasadil rouru a&#160;bylo vše v&#160;pořádku do prvního dne, kdy se ve škole zatopilo a&#160;velkou školní místnost naplnil neproniknutelný dým… Buka hraje výtečně fotbal, kromě Brachtla a&#160;Hlásného nejlépe ze třídy, a&#160;je proto kapitán. Loni prý měl výstup na hřišti na Křížovém vrchu s&#160;Tieftrunkem, který rovněž dobře kope a&#160;je jeho nepřítel.</p>
			<p class="MLP-text">Tieftrunk pije kořalku a&#160;kouří. Doma prý jde a&#160;nalije si rum anebo vodku, též slivovici a&#160;koňak. Sklenku do sebe obrátí a&#160;pak jde a&#160;nalije si novou, ani bych tomu býval nevěřil… Klidně si zapálí cigaretu a&#160;vyjde na ulici. Anebo nevyjde a&#160;zůstane doma, přisedne ke stolu a&#160;hraje karty. S&#160;uhlíři, zedníky, s&#160;číšnicí, také s&#160;elektrikáři, instalatéry, malíři… rodiče mají totiž výčep. Jelikož opakuje, je nejstarší ze třídy a&#160;sedí v&#160;poslední lavici střední řady. Sedí sám, místo vedle něho je prázdné. Ve třídě je totiž lichý počet hochů.</p>
			<p class="MLP-text">Grund je premiant. Při vyučování se nikdy nehlásí, ale čeká, až se ho pan profesor zeptá. Když se pan profesor zeptá, vstane a&#160;odpoví naprosto klidně a&#160;samozřejmě. S&#160;Kopejtkem, Cardou a&#160;Lindnerem téměř nemluví. S&#160;panem profesorem na češtinu mluví jen na půl úst. Jeho otec je bohatý advokát a&#160;poslanec, mají velkostatek.</p>
			<p class="MLP-text">Fürst zdaleka není premiant, ale jinak se dost podobá Grundovi. Chodí v&#160;naškrobeném límci a&#160;hlavou kroutí jako páv. Běda, když se ho někdo dotkne. Při tělocviku cvičí snad ještě hůř než sám Lindner, nevyleze ani na koně. V&#160;peněžence nosí několik bankovek, které občas schválně vysype na lavici, aby je všichni viděli. Jednou mu jedna bankovka spadla na zem, Chvojka ji nohou odkopl pod břevno lavice a&#160;Fürst ji nemohl najít. Zpočátku byl z&#160;toho zoufalý, ale čím déle hledal, tím víc byl rozzloben, neboť se musil shýbat v&#160;nažehlených šatech a&#160;naškrobeném límci, a&#160;pak též proto, že nesnese, když se mu něco ztratí. Na věci je úzkostlivě opatrný a&#160;nikomu je nepůjčí. Nepůjčil plnicí péro ani páteru Anselmovi, když jednou při náboženství neměl pan profesor nic, čím by se podepsal. Vymluvil se, že nemá v&#160;péru inkoust, ač všichni věděli, že je to lež. Při další hodině klidně psal pérem, aniž si je mezitím naplnil. Sedí v&#160;lavici střední řady poblíž mne a&#160;stejně jako Dohaltský občas jezdí do Vídně. Aspoň to tvrdí. Mají tam prý příbuzné.</p>
			<p class="MLP-text">Jiří Mínek sedí přede mnou v&#160;první lavici, zrovna proti katedře. Jeho otec je univerzitní profesor, učí čínštinu a&#160;japonštinu. Mínek o&#160;tom nerad mluví, a&#160;když je o&#160;tom řeč, vždy se trochu červená. Je to jemný tichý hoch, dobře se učí a&#160;je dost opálený.</p>
			<p class="MLP-text">Otec Bronowského je rovněž univerzitní profesor, ale lékař. Bronowski sedí v&#160;druhé lavici v&#160;řadě u&#160;dveří vedle toho hloupého Lindnera, jemuž občas napovídá, aniž je to co platné. Je to slušný hoch a&#160;také se dobře učí. I&#160;on má zdravou barvu a&#160;v&#160;neděli ministruje v&#160;dominikánském kostele páteru Anselmovi.</p>
			<p class="MLP-text">V&#160;té řadě u&#160;dveří, kde je Bronowski, Chvojka a&#160;Kolomaz, sedí ve dvou předposledních lavicích u&#160;těch vysokých válcovitých kamen tři černovlasí hoši, z&#160;nichž dva jsou opáleni snad nejvíc z&#160;celé třídy. Jsou to Pavel Arnstein, jeho rodiče mají kožišnictví, David Kohn, kterému se říká Kchony, menší, slabší, bledší chlapec, jeho otec je rabín, a&#160;konečně Mojžíš Katz, jemný, hezký a&#160;také nesmírně čistý a&#160;upravený, ale přitom zdaleka ne tak pyšný a&#160;hloupý jako Fürst, právě naopak. Katzovi mají drogerii a&#160;Katz je básník.</p>
			<p class="MLP-text">A&#160;soused Vilda Brachtl? Má ty tmavší rozcuchané vlasy, nedbale shrnuté punčochy, světlé manšestrovky, ale místo tmavého pulovru nosí i&#160;svetr nebo kabát a&#160;má trochu ztvrdlé dlaně. Je trochu drsný, ale také i&#160;jemný, a&#160;je snad nejopálenější ze všech, jako by stále lezl po stromech anebo skákal ve větvích. Nosí s&#160;sebou skleněnou černobílou opici, kterou jsem mu dal, při vyučování ji občas vyndá z&#160;kapsy, postaví na lavici, a&#160;občas mírně voní sladkým kořeněným peprmintem. Jeho otec je plukovník.</p>
			<p class="MLP-text">A&#160;v&#160;přízemí je ten mramorový Laokoon opletený hady, ve výši patra starci a&#160;vedle vrat státní znak lva krále s&#160;jednou hlavou, dvěma ocasy a&#160;čtyřma nohama, z&#160;nichž dvě horní vypadají jako ruce. Znal jsem je všechny, všechny jsem už znal, už jsem vskutku nebyl cizí opuštěná ovce, vše, co jsem si přál celá ta dlouhá léta v&#160;pokojíku, před kostelem, na nádraží, všude, bylo tu. A&#160;pak přišla rána.</p>
		</div>
</body>
</html>