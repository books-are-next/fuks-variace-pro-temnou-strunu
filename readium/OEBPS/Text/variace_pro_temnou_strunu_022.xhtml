<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>variace_pro_temnou_strunu-18</title>
		<link href="../Styles/variace_pr_idstyles.css" rel="stylesheet" type="text/css"/>
	</head>
	<body id="variace_pro_temnou_strunu" xml:lang="cs-CZ">
		<div>
			<p id="toc_marker-17" class="MLP-uroven2-kapitola"><a id="x.35753"></a>17</p>
			<p class="MLP-text-bez1radku">A&#160;pak jsem řadu nocí ani nespal.</p>
			<p class="MLP-text">Venku na ulicích byly tlampače, na temném nočním nebi občas zabzučelo letadlo, v&#160;novinách stále tytéž zprávy, ten anglický lord, německá strana, vážná, napjatá situace… kvůli tomu bych byl přece snad spal, jako spali jiní, Brachtl, Mínek, Buka, Katz či Arnstein… Anebo jsem nespal proto, že ve škole už zas začal učit zeměpisář a&#160;češtinář vykládat Holoubka? Chystal se, že přinese helikón a&#160;hlínu z&#160;nějakého smutného hrobu, suďbůh proč hlínu ze smutného hrobu, spíše jsme čekali, že přinese živé veselé holoubě, kvůli tomu bych byl přece snad spal také… Anebo jsem nespal proto, že se mi zjevovaly rubínové korále, černé dlouhé řasy&#160;– a&#160;hlas, jaký jsem v&#160;tomhle našem bytě nikdy neslyšel, leda z&#160;gramofonu, myslil na to, jak se na mě dívala a&#160;smála a&#160;teď byla v&#160;Rakousku a&#160;snad ji vídal Gini… bože, proč jsem nespal, jak to bylo možné? A&#160;pak jednou přišla noc, kdy jsem snad vůbec nezamhouřil oka. Převracel jsem se v&#160;pokojíku na gauči u&#160;zhasnutého rádia jako omráčený kapr, na nočním nebi nezabzučelo jediné letadlo a&#160;v&#160;bytě se rozprostíral <span class="MLP-znak-kurziva-11b">podivný, nápadně mrtvý klid</span>.</p>
			<p class="MLP-text">Mrtvý klid a&#160;též tma, myslil jsem si na gauči a&#160;lépe se přikryl prošívanou dekou, to je asi tím, že už všichni v&#160;tomhle našem krásném domě spí a&#160;v&#160;pootevřeném okně mám staženou záclonu. Je to vlastně zvláštní, tenhle náš dům, napadlo mě, bydlíme tu jen my a&#160;v&#160;přízemí Hronovi, byt máme velký, v&#160;předsíni hodiny, které jdou napřed, a&#160;věšák se zrcadlem, spíž je také velká a&#160;ty dobroty v&#160;ní, kdysi tam byla i&#160;nějaká sekera. Jsme lepší rodina, myslil jsem si, asi jedna z&#160;nejlepších, co vůbec jsou například i&#160;ve třídě, jsem z&#160;lepší rodiny, napadlo mě, jednou mi dokonce medvěd řekl: „Dej pozor, možná že budeš císařem.“ Nebo to snad o&#160;mně neřekl? A&#160;nedávno se mě ptala babička, vzpomněl jsem si a&#160;musil se usmát, co prázdniny, co škola, co se vůbec děje, já jí neřekl nic, no ovšem. Prázdniny jsem strávil na venkově u&#160;Valtic a&#160;Vranova, jak jinak, snad jen s&#160;rozdílem, že jsem teď už více mluvil s&#160;vesnickými chlapci, třeba se Škábou z&#160;chalupy u&#160;lesa, honil husy do rybníka a&#160;měl na ně prut, byl jsem už přece jenom větší. Měl jsem však jít na prázdniny jinam, ke skautům, vzpomněl jsem si, co jsem jednou slyšel v&#160;předsíni, pročpak z&#160;toho asi sešlo, asi proto, že je ta vážná situace. A&#160;škola, pomyslil jsem si, škola u&#160;Šternberských sadů… měl jsem vlastně chodit do nějaké jiné už loni, do gymnázia v&#160;jiném městě, kde by byl zároveň i&#160;internát, pročpak sešlo z&#160;toho, asi také pro tu situaci, ale že z&#160;toho sešlo, bylo dobře. Ale co, napadlo mě, co budu pořád přemýšlet o&#160;takovýchhle věcech, k&#160;čemu to je? Jsme lepší rodina, to je hlavní, a&#160;teď je noc. Je noc, mrtvý klid a&#160;tma, v&#160;tomhle našem krásném velkém bytě spí jako zabití, v&#160;okně mám staženou záclonu, co abych raději vstal, šel k&#160;oknu, záclonu odhrnul a&#160;podíval se ven? Možná že pak lépe usnu. A&#160;shodil jsem ze sebe prošívanou deku, vstal, šel k&#160;oknu a&#160;odhrnul záclonu.</p>
			<p class="MLP-text">Pod okny svítily lampy, ulice byla prázdná, nešla po ní živá duše. Krámek Kocourkové měl staženou roletu na dveřích, ale malý výklad byl nezakrytý, bylo tam pár brambor a&#160;pak cosi zeleného jako tráva, dopadalo tam světlo lampy, takže to bylo trochu vidět. Má si brát generála a&#160;mít velkoobchod banány, vzpomněl jsem si, to je divné, že si nedá do výkladu nějaké ovoce, kterého je právě teď dost, že tam má takové jehličí… Na střechách protějších domů se proti tmavému nebi tyčilo pár antén, zdály se mi nějak nezvyklé a&#160;nápadné, ale bylo to asi tím, že nebe bylo zatažené, <span class="MLP-znak-kurziva-11b">včera se ochladilo</span>, ba i&#160;trochu sprchlo. Chvíli jsem hleděl na prázdnotu pod oknem, vnímal nápadně mrtvé ticho bytu za svými zády, myslil na to, že jsme lepší rodina… a&#160;pak jsem shledal, že na rozdíl od mrtvého ticha za mými zády je venku pod okny <span class="MLP-znak-kurziva-11b">jakýsi neklid</span>. Neklid, byť se odtamtud neozval jediný zvuk, nebylo vidět nic, co by se hýbalo, nepohnula se ani tráva ve výkladu Kocourkové, na ulici nešla živá duše… Stáhnul jsem záclonu a&#160;vrátil se na gauč. A&#160;pak jsem zaslechl zvuk.</p>
			<p class="MLP-text">Jako by pod okny přeběhl roj myší a&#160;ztratil se v&#160;dálce, anebo přejel nějaký automobil a&#160;zastavil kdesi opodál. Ale už jsem nevstával. Cosi mi říkalo, abych zůstal ležet a&#160;jen zdvihl hlavu z&#160;polštáře. Zdvihl jsem hlavu z&#160;polštáře a&#160;poslouchal.</p>
			<p class="MLP-text">Chvíli bylo v&#160;bytě to dosavadní krásné mrtvé ticho, pak jsem sly­šel klapnout dveře otcovy pracovny a&#160;pak dveře z&#160;chodby. Bylo <span>slyšet</span> kroky, jež se zastavily kdesi u&#160;hodin, šustění látky a&#160;zachrastění, jaké se ozve, když se na věšák něco věší, přešlápnutí k&#160;zrcadlu, jež je u&#160;věšáku, asi se do něho někdo koukl… pak se kroky vzdalovaly k&#160;otcově pracovně. Pak klaplo a&#160;v&#160;bytě se opět rozhostil ten starý podivný, nápadně mrtvý klid. Přitáhl jsem si deku k&#160;bradě a&#160;chvíli přemýšlel. Kdo to asi přišel, nějaký novinář? Sem tam k&#160;nám přišel nějaký novinář ptát se třeba na to, jak jsem občas pokoutně zaslechl, kolik je u&#160;nás vražd a&#160;jsou-li u&#160;nás i&#160;vraždy dětí, nebo snad přišel, zasmál jsem se, pan policejní prezident nebo pan ministr vnitra? A&#160;náhle, bůhsuď proč, mě napadlo stopování… Tu tloukla v&#160;předsíni půlnoc, bylo tedy za deset minut dvanáct, a&#160;mě napadlo, proč se choulím v&#160;dece jako vyplašená ovce, když nemohu spát, mohu přece zkusit, zda ještě hraje rádio. Otevřel jsem rádio, chvilku jen svítilo jako oko kočky, pak došly vlny a&#160;ozval se hlas. Byly to asi půlnoční zprávy.</p>
			<p class="MLP-text">Mluvil o&#160;pašování zbraní z&#160;Německa do Aše, Chebu a&#160;Rumburka, což jsou města v&#160;našem pohraničí, o&#160;jednání ministra vnitra s&#160;německou stranou o&#160;zastavení demonstrací a&#160;incidentů, pak o&#160;Hitlerovi, prý má mluvit v&#160;Norimberku, o&#160;něm se teď mluvilo pořád, víc ještě než tenkrát, když to bylo s&#160;tím nebohým Rakouskem. Hlas v&#160;rádiu pak ještě mluvil o&#160;útocích ordnerů na veřejné budovy a&#160;úřady v&#160;pohraničí a&#160;o&#160;německých praporech… pak byl signál, oznamoval půlnoc. Zavřel jsem rádio, světélko pohltila tma, v&#160;bytě byl zas ten podivný, nápadně mrtvý klid. Někdo k&#160;nám přišel, snad nějaký novinář ptát se na vraždy, usmál jsem se, snad pan policejní prezident nebo pan ministr vnitra, a&#160;pak bůhsuď proč, napadlo mě házení lasem… A&#160;pak mě něco posedlo.</p>
			<p class="MLP-text">Abych se přestal choulit v&#160;dece, abych vstal a&#160;vyšel do předsíně. Abych si tam někde stoupl a&#160;poslouchal. Slyšet, o&#160;čem mluví v&#160;pracovně, nebylo však možné, z&#160;pracovny nebylo slyšet nikdy nic, ani když se ucho tisklo na dveře. Marné bylo také slídit po stopách v&#160;předsíni, vždyť jsem stopovat uměl právě tak málo jako házet lasem. Ale zbýval věšák naproti hodinám u&#160;zrcadla, který před chvílí zachrastil a&#160;na němž zřejmě něco visí. Shrnul jsem deku a&#160;dal nohy z&#160;gauče na koberec, lehce mě zamrazilo. Proč mě mrazí, napadlo mě, copak nesmím vstát a&#160;vyjít do předsíně? Copak je to nějaký trestný čin? Copak mě za tohle může zavřít, nebo snad dokonce zmlátit, to bych se na to podíval! Co kdybych chtěl jít na malou stranu? Pak bych přece, usmál jsem se, vstát a&#160;jít směl, ať je třeba půlnoc a&#160;sedí u&#160;něho sám pan policejní prezident nebo ministr vnitra.</p>
			<p class="MLP-text">Seděl jsem na gauči a&#160;přemýšlel, jak to zařídit se světlem. Abych viděl věšák, bylo třeba v&#160;předsíni rozsvítit. Pak mi došlo, že stačí rozsvítit v&#160;pokojíku a&#160;nechat otevřené dveře. Vstal jsem, šel ke dveřím, u&#160;dveří rozsvítil. Světlo dveřmi osvětlilo předsíň jen zpola. Hodiny byly v&#160;pološeru a&#160;věšák se zrcadlem naproti nim se ztrácel téměř ve tmě. Chvíli jsem na to z&#160;prahu dveří zíral a&#160;měl jsem dojem, že jsem se mýlil. Že k&#160;nám nikdo nepřišel, že to všechno byl jen klam a&#160;já tu docela zbytečně a&#160;hloupě stojím. A&#160;pak, napadlo mě, je přece září, horko, kdo by chodil v&#160;kabátě a&#160;věšel ho na věšák, vždyť kdyby k&#160;nám někdo přišel, byl by bez kabátu, jistě i&#160;sám pan ministr vnitra nebo policejní prezident, copak to jsou nějaké choulostivé myši? Pak mi blesklo, že je noc a&#160;včera se ochladilo, sprchlo, nebe je zatažené…, že kdyby k&#160;nám někdo přišel, mohl by kabát mít, jistě i&#160;ti pánové. Nějaký takový hezký kožeňáček jako otec, s&#160;kapsami<span>… už</span> jsem se nerozmýšlel. Skočil jsem k&#160;věšáku do tmy a&#160;pak jsem&#160;– strnul. Na věšáku kožeňák nebyl, to nebyla kůže, kapsy, to byla nějaká hladká jemná látka jako do modra či žluta, snad do oranžova, vběhl jsem do pokojíku jako uštknutá myš, zavřel dveře, zhasl, praštil sebou na gauč, byl jsem z&#160;toho blázen. Ale když jsem se pak trochu probral, napadlo mě, bože, vždyť ty jsi vskutku blázen. Vždyť ty jsi vlastně pořád taková hloupá bázlivá ovce, co na tom je, že to tam visí? Někdo k&#160;nám přišel, a&#160;protože se včera ochladilo, přišel v&#160;plášti, který tam teď visí, vždyť ti to může být jedno. Přikryl jsem se dekou, zavřel oči, ale musil jsem je zas otevřít. Babička, chudák, se mě ptala, co prázdniny, škola, co se vůbec vlastně děje, ani jsem necekl! Chtěl mě poslat ke skautům, někam do lesů, do nějaké školy v&#160;jiném městě, kde by byl internát, jak asi na tohle přišel? Teď sedí s&#160;tím, co přišel, v&#160;pracovně, kterou ani pořádně neznám, jsou tam jistě už hodinu, mluví, rozmlouvají, uvažují, jednají o&#160;něčem, já musím pořád na něco myslit, radši zkusím ještě jednou rádio. Asi už nehrajou, je pozdě, možná však, že něco bude třeba ještě na Vídni. Otevřel jsem podruhé rádio, chvíli svítilo jako kočka, pak došly vlny a&#160;ozval se hlas, ještě vysílali. Byly to opět zprávy. Opakoval o&#160;útocích ordnerů na veřejné budovy a&#160;úřady, o&#160;Hitlerovi, který má mluvit v&#160;Norimberku, pak něco o&#160;nějaké špionážní aféře v&#160;Berlíně ve prospěch Ruska s&#160;nějakou polskou hraběnkou, jíž se snad podle některých zpráv podařilo prchnout… pak o&#160;nějakých německých uprchlících, kteří k&#160;nám běží přes hranice… a&#160;pak řekl, že <span class="MLP-znak-kurziva-11b">právě před chvílí</span> došla zpráva, že se uvažuje a&#160;jedná o&#160;tom, zda vláda nevyhlásí v&#160;pohraničí <span class="MLP-znak-kurziva-11b">výjimečný stav</span>. Chtěl jsem ještě chvilku poslouchat dál, ale byl konec, „na shledanou v&#160;pět hodin ráno…“ Přetočil jsem rádio na Vídeň, ale tam bylo ticho jako v&#160;hrobě, ne­ozvalo se odtamtud ani pípnutí. Pak z&#160;předsíně tloukla jedna hodina.</p>
			<p class="MLP-text">Tloukla jedna hodina, bylo tedy za deset minut jedna, ale mohlo být též za deset minut půl druhé, protože hodiny v&#160;předsíni tlučou stejně půl i&#160;jednu. Pak klaply dveře pracovny, ozvaly se kroky, zastavily se, věšák zachrastil, krok k&#160;zrcadlu, pak slabě cvaklo, někdo od nás vyšel. Shodil jsem ze sebe deku a&#160;letěl k&#160;oknu. Odhrnul záclonu a&#160;vyhlédl. Pod okny stále svítily lampy, na střechách protějších domů proti tmavému nebi se tyčilo pár antén, bylo to zvláštní, ale bylo to tak, ty antény se mi dnes nějak nelíbily, vypadaly, jako by měly nějaký <span class="MLP-znak-kurziva-11b">lepkavý povrch</span> a&#160;chytaly šelesty z&#160;celého tohohle temného okolí, z&#160;téhle bídné noci, bylo to však jistě jenom zdání, ulice byla prázdná, nešla po ní živá duše. Pak někdo vypadl ze dveří našeho domu, ale vidět jsem ho nemohl, byl bych musil víc otevřít okno a&#160;vystrčit hlavu. Měl jsem však dojem, že slyším dvojí kroky, a&#160;blesklo mi, že tam dole bude asi také Hron, protože někdo musil otevřít domovní dveře. Pak jsem spatřil poblíž domu auto, které se pomalu rozjelo. Pak přejela pod našimi okny obrovská černá limuzína a&#160;zmizela za rohem. Návštěva je pryč, pomyslil jsem si, novinář, který se v&#160;noci přišel zeptat na vraždy, nebo snad přece jen pan policejní prezident nebo pan ministr vnitra? Jsme lepší rodina, myslil jsem si, máme velký krásný byt s&#160;krásným mrtvým tichem, všichni spí jako zabití, ale já nemohu, nemohu spát, a&#160;<span class="MLP-znak-kurziva-11b">on</span>… Chtěl mě poslat do školy do jiného města a&#160;ke skautům, a&#160;přece neposlal, panebože, napadlo mě náhle, a&#160;bylo to, jako když spadne hvězda z&#160;nebe, co jestli mě k&#160;těm skautům neposlal proto, abych se stopovat a&#160;házet lasem… <span class="MLP-znak-kurziva-11b">nenaučil?</span> Stáhl jsem záclonu, přivřel okno a&#160;chtěl se vrátit na gauč, když vtom jsem se náhle otočil jako blesk.</p>
			<p class="MLP-text">Ve dveřích pokojíku stála nějaká postava.</p>
			<p class="MLP-text">Když jsem se ráno probudil, nebylo vlastně ráno, ale devět hodin dopoledne, za oknem byl krásný zářijový den, mezi záclonou se mihotalo plno paprsků. První, co mě napadlo, bylo, že jsem zaspal školu, ale byl to jen takový záblesk. Vzpomněl jsem si, že je dnes neděle. No a&#160;pak jsem si vzpomněl na to další.</p>
			<p class="MLP-text">Zprvu jsem nevěděl, zda je to <span class="MLP-znak-kurziva-11b">on</span>, připadal mi nějak změněný. Jako by to on nebyl, ale někdo zcela jiný, cizí, koho jsem snad v&#160;životě neviděl, lekl jsem se. Protože nerozsvítil světlo, ač ho měl na dosah ruky, neviděl jsem mu ani do tváře, a&#160;když pak promluvil, nebyl jsem si jist ani hlasem, lekl jsem se ještě víc. Ale to jen zcela jistě proto, že jsem na něho neviděl. Kdyby byl rozsvítil, vystoupil ze tmy, určitě by mě to bylo ihned přešlo, ale on nerozsvítil a&#160;ze tmy nevystoupil… Proč nespím, zeptal se ze tmy, co dělám u&#160;okna… nevzmohl jsem se na slovo. Vůbec jsem si nevzpomněl, že bych mohl říci, že se mi chtělo na malou stranu. Vzápětí jsem si však vzpomněl a&#160;řekl to. Zeptal se mě, proč, když se mi chtělo na malou stranu, stojím u&#160;okna…</p>
			<p class="MLP-text">„Anebo,“ otázal se tiše ze tmy, „<span class="MLP-znak-kurziva-11b">jste</span> náměsíčný?“</p>
			<p class="MLP-text">„To by se…,“ řekl po chvíli těžkého mrtvého ticha, v&#160;němž jsem nehybně zíral do tmy dveří, „to by se musilo léčit. To bych <span class="MLP-znak-kurziva-11b">vás</span> musil <span class="MLP-znak-kurziva-11b">někam poslat</span>…“</p>
			<p class="MLP-text">Vstal jsem z&#160;gauče, zdvihl deku, která se válela skopaná na zemi, bylo devět hodin dopoledne. Za oknem byl krásný zářijový den, v&#160;zácloně plno paprsků. Když jsem vyhlédl z&#160;okna, všiml jsem si, jak se na střechách protějších domů třpytí světlé antény a&#160;někde v&#160;dálce, asi u&#160;Svatého Michaela, jsem zaslechl vyzvánět zvony. „To bych vás musil někam poslat…,“ musil jsem se usmát, někam poslat… no ale to, že řekl „náměsíčník“ a&#160;že mi vykal, byl zřejmě nějaký žertíček. Otočil jsem se ke gauči na deku, sáhl si pod rty a&#160;na bradu, pak jsem si ještě pohlédl pod krk na pyžamo, pak pod vlastní bosé nohy, bylo to úžasné. Pod rty a&#160;na bradě to bylo hladké, pyžamo nebylo potřísněno, ani deka, neležel jsem tentokrát zkrvavělý ani na zemi, ale stál, jsme přece jen lepší rodina, musil jsem se usmát… a&#160;od Svatého Michaela vyzváněly zvony, byla neděle, po ulici šli nějací svátečně oblečení lidé jako na špacír, ale Kocourková měla z&#160;neznámé příčiny otevřeno a&#160;právě se zjevila ve výkladě, odkud brala hrst zelené trávy…</p>
		</div>
</body>
</html>