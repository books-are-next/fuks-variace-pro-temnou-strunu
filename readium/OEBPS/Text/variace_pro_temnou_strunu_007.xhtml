<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>variace_pro_temnou_strunu-3</title>
		<link href="../Styles/variace_pr_idstyles.css" rel="stylesheet" type="text/css"/>
	</head>
	<body id="variace_pro_temnou_strunu" xml:lang="cs-CZ">
		<div>
			<p id="toc_marker-2" class="MLP-uroven2-kapitola"><a id="x.35717"></a>2</p>
			<p class="MLP-text-bez1radku">Brzy potom, co jsem usnul až tak pozdě k&#160;ránu, stál jsem na nástupišti venkovského nádraží a&#160;čekal jsem na vlak. Nade mnou, zavěšené na stříškách, se houpaly bílé truhlíčky s&#160;maceškami a&#160;cihlově červenými muškáty, opodál na pumpě s&#160;pitnou vodou seděl kocour a&#160;mžoural na druhou kolej, kde se v&#160;plevelu a&#160;bramborové nati procházely slepice, a&#160;kousek za mnou, za mými zády, postávala troška lidí. Troška lidí rozmlouvala o&#160;tom, že v&#160;Praze spadl dům. Dávali vinu staviteli, že dům stavěl. „To je lepší nestavět,“ vysvětlovala babka v&#160;šátku, „nač bydlí v&#160;domech a&#160;v&#160;takových bytech, proč nejsou v&#160;chalupách? Já bych do domu nešla, ani kdyby tam dávali brambory. Jakpak asi,“ řekla, „vypadá vlak, co? To musí někdo táhnout, že to jede, co?“ a&#160;mrkla na kocoura na pumpě, ale ten mžoural na kolej a&#160;skoro ji neposlouchal, stejně jako já, i&#160;když to bylo zajímavé… čekal jsem na vlak a&#160;hleděl do zrcadla nádražní hospody. Kromě reklamy na čokoládu v&#160;rohu, kromě mne a&#160;konečně i&#160;kromě trošky lidí za mnou s&#160;babkou v&#160;šátku se v&#160;něm jevila i&#160;Růženka. Brzy potřásala hlavou, brzy zase kloboukem, nový žlutý klobouk s&#160;fialkami si stále upravovala a&#160;říkala mi, ať před tím, co přijede, zpočátku raději mlčím. „Zpočátku raději mlčet,“ říkala, „když ještě nevíme, co je to zač. Hlavně se neptat na ten spadlý dům v&#160;Praze, ještě by si mohl myslit, že je tu nějaký Zapadákov, kde nemáme ani noviny. Ach bože,“ vzdychla, „to je čekání…“ Ano, bylo to dlouhé čekání před tím zrcadlem nádražní hospody, ale jak vlastně k&#160;němu došlo? Jednou v&#160;červnu, brzy potom, co jsem usnul až pozdě k&#160;ránu, přišel den, kdy se mělo rozhodnout, co se mnou. Po prázdninách jsem měl jít do školy…</p>
			<p class="MLP-text">Ten červnový den, kdy se mělo rozhodnout, co se mnou, seděl otec v&#160;křesle v&#160;purpurovém pokoji pražského bytu, v&#160;pokoji, který vysunutým rohem sousedí s&#160;jídelnou a&#160;pokojem babičky ve zlatém rámu nad pohovkou, kouřil cigaretu a&#160;s&#160;hlavou pozdviženou chladně hleděl na dva obrazy v&#160;těžkých zlatých rámech na protější zdi. Jeho bratr strýček Vojta v&#160;křesle vedle něho také kouřil cigaretu, ale na obrazy hleděl s&#160;hlavou pozdviženou jen občas. Pod obrazy seděla matka. Lhostejně listovala v&#160;kalendáři a&#160;téměř nezdvihla hlavu… Konečně otec odhodil cigaretu a&#160;promluvil.</p>
			<p class="MLP-text">„Jaképak listování v&#160;kalendáři,“ řekl, „půjde do školy do Husovy třídy. Je to pár kroků a&#160;nebude přecházet ulici.“</p>
			<p class="MLP-text">Strýček uhasil cigaretu a&#160;bodře kývl.</p>
			<p class="MLP-text">„Do Husovy třídy,“ usmál se, „jako všichni chlapci v&#160;jeho věku, vždyť je to rozumné.“ Strýček neměl ženu, a&#160;snad ani děti, ale říkal, mít syna, dal by ho vyučit a&#160;teprv pak ho poslal na vyšší školu. Byl ředitelem továrny na železo a&#160;tvrdil, že ředitel má začít jako učeň. I&#160;on začal jako učeň, měl záplatované šaty, ruce a&#160;tváře od oleje a&#160;často hladověl. Babička vedle v&#160;rámu nad pohovkou ho nechtěla ani vidět. Když k&#160;nám přišel, předstírala hluchotu nebo usínala a&#160;probouzela se, teprve když odešel. Pak říkala medvědovi a&#160;tanečnici, že usnula nudou. A&#160;teď promluvil. Do školy do Husovy třídy jako všichni chlapci v&#160;jeho věku, vždyť je to rozumné… A&#160;pohlédnuv do rohu pokoje, kde pod zrcadlem se blyštil klavír, dodal:</p>
			<p class="MLP-text">„A&#160;také může začít s&#160;klavírem.“</p>
			<p class="MLP-text">Matka pod obrazy odložila kalendář, zdvihla hlavu a&#160;pohlédla na otce a&#160;strýce.</p>
			<p class="MLP-text">„S&#160;klavírem už začít může,“ řekla, „ale do školy do Husovy třídy nepůjde. Vezme se <span class="MLP-znak-kurziva-11b">slečna</span> a&#160;bude ho učit doma.“</p>
			<p class="MLP-text">Hleděli na matku mlčky a&#160;bez pohybu, mohlo se zdát, že i&#160;bez zájmu a&#160;lhostejně, alespoň otec, bylo jisté, že by byli školu prosadili. Ale pak otec podotkl, že letos o&#160;prázdninách pojedu na venkov k&#160;Valticům a&#160;Vranovu, a&#160;tu matka potřásla hlavou a&#160;řekla, že letos o&#160;prázdninách musím k&#160;jejímu otci… Matčin otec, dědeček, byl muž babičky vedle z&#160;rámu nad pohovkou, bydlil stejně jako babička v&#160;Rakousku a&#160;mluvil vídeňským dialektem, ale na rozdíl od různých lidí ještě žil. Na rozdíl od různých lidí také nikdy u&#160;nás nevisel jeho obraz. Snad proto, že býval císařský generál, a&#160;otec ty staré zlaté purpurové uniformy na zdech našeho bytu nesnesl… Otec si zapálil novou cigaretu a&#160;chladným přivřeným zrakem hleděl na obrazy nad matčinou hlavou. I&#160;strýček Vojta, jeho bratr, si znovu zapálil a&#160;občas na ně hleděl, občas též na klavír pod zrcadlem. Matka lhostejně vzala kalendář… Nakonec se dohodli, že letos o&#160;prázdninách nepojedu k&#160;dědečkovi, ale na venkov k&#160;Valticům a&#160;Vranovu, a&#160;nepůjdu do školy, ale vezme se slečna… Pak náhle strýček mávl rukou, vstal, řekl matce: „jen <span class="MLP-znak-kurziva-11b">klidně</span> jeďte na venkov, ta <span class="MLP-znak-kurziva-11b">učitelka</span> tam tedy přijede za vámi, rukulíbám…“ a&#160;šel. Za měsíc jsme odjeli s&#160;matkou a&#160;Růženkou na venkov k&#160;Valticům a&#160;Vranovu, zatímco otec zůstal v&#160;městě, a&#160;čekali jsme tam, až učitelka přijede.</p>
			<p class="MLP-text">Učitelka měla přijet v&#160;pátek, ale Růženka říkala už týden napřed, že to bude divná ženská, hned jak přijede, bude učit a&#160;mám po létě. „Je po létě,“ řekla, „kdepak. Že je léto a&#160;je tady na tom venkově tak krásně, to jí bude jedno. Známe učitelky. Chtějí honem ukázat, co umějí, aby si zajistily místo, a&#160;to je konec. Bylo by lepší chodit do pořádné školy, jako chodí Sysel.“ Ale to řekla jen mně. Před matkou mlčela.</p>
			<p class="MLP-text">Ve čtvrtek nám však otec poslal nečekaný dopis. Dopis, že nepřijede učitelka, nýbrž <span class="MLP-znak-kurziva-11b">učitel</span>. Matka se jen usmála, neřekla jediné slovo, Růženka však dost oživla. „Učitel bude dobrý,“ prohlásila, když jsme byli sami, „bude rozhodně lepší než učitelka. Kdoví jak to teď v&#160;těch školách chodí, vždyť ten malý Sysel z&#160;toho skoro ani nejí.“ Avšak v&#160;pátek ráno, pár hodin před příjezdem učitele, přece jen trochu zaváhala. „Není přece jenom jisté, jaký bude,“ zavrtěla hlavou, „i učitelé bývají divní. Mívají hroší kůži, štětky, brýle, deštníky a&#160;to nejhorší, co vůbec je: strašné staromódní klobouky, že by člověk umřel. Však jsem jednoho s&#160;takovým kloboukem znala. Tenhle může přitáhnout i&#160;vycpanou sůvu.“</p>
			<p class="MLP-text">Stáli jsme v&#160;nádražním zrcadle na nástupišti, nad námi se houpaly na stříškách truhlíčky s&#160;maceškami a&#160;muškáty, za námi mluvila babka v&#160;šátku o&#160;spadlém domě v&#160;Praze, o&#160;tom, jak vypadá vlak a&#160;kdo ho táhne, opodál na pumpě cenil kocour zuby na slepice na druhé koleji, vlak nejel a&#160;nejel. Náhle slepice na koleji vztyčily hlavu a&#160;začaly prchat k&#160;perónu, kocour na pumpě naježil hřbet a&#160;babka, třesouc se zvědavostí, poodběhla k&#160;rampě, vlak přijížděl. Přijel, zastavil a&#160;drcnul, vystoupilo kupodivu dost lidí. Rozcházeli se do čekárny, do hospody nebo postranními vrátky na cestu. Ale někteří se nahrnuli na nástupiště, kde jsme stáli, a&#160;mezi nimi musel být i&#160;učitel. Růženka byla jako v&#160;ohni a&#160;jen se rozhlížela. Chvílemi trhla mou rukou a&#160;zasyčela. Poprvé syčela u&#160;pána s&#160;krokodýlím kufrem. Byl nadmíru stár, měl tlustou bradu a&#160;rozzlobené oči, napohled bylo jasné, že to on není. Za ním šel vysoký v&#160;brýlích a&#160;černém klobouku se psem, tehdy zasyčela podruhé. Dokonce se už na něho začala usmívat, ale on zavolal na psa a&#160;jí si téměř nevšiml. Za ním se tlačil menší s&#160;deštníkem a&#160;kozí bradkou a&#160;úporně se rozhlížel. Růženka do mě strčila a&#160;rychle si upravila klobouk. A&#160;snad se usmívala už i&#160;na něho, neboť mířil rovnou k&#160;nám, ale on pak náhle vykřikl, pustil deštník a&#160;padl do náručí nějaké paní za námi. Pak se zjevil člověk s&#160;vlasy zkroucenými jako beran. Jeho tvář byla bezvýrazná a&#160;nejasná, jakoby zastřená mlhou, takže jsem ji vlastně téměř neviděl, pod paží svíral nějakou modrožlutou kouli a&#160;rozhlížel se, jako by mu patřil svět. Růženka mi zoufale zmáčkla prsty a&#160;já se musil usmát… Náhle vystoupil z&#160;davu jakýsi velmi mladý muž v&#160;anglických šatech. Už napohled byl milý a&#160;já si v&#160;duchu přál, aby to byl on. Ale Růženka řekla, že je to syn místního řezníka, a&#160;rozhlížela se dál. Byla jako na trní.</p>
			<p class="MLP-text">Náhle jsem cítil, že se odtrhávám od země a&#160;letím vzhůru k&#160;maceškám a&#160;muškátům v&#160;truhlíčcích na stříškách. Blesklo mi, že je to místní doktor, který nás občas navštěvoval a&#160;zdvihával mě. Ale pak z&#160;té výšky jsem viděl, že to on není. Byl v&#160;anglických šatech a&#160;smál se. Byl to ten syn místního řezníka…</p>
			<p class="MLP-text">Postavil mě na zem, uklonil se a&#160;řekl svoje jméno. Měl elegantní kufřík a&#160;velký kufr. Po strašlivém klobouku a&#160;sůvě ani stopy.</p>
			<p class="MLP-text">Když jsme odcházeli z&#160;perónu, vrhl jsem pohled na všechny ty pány, co tam zbyli. Někde za nimi se mihla bezvýrazná a&#160;nejasná, jakoby mlhou zastřená tvář s&#160;beraními vlasy, s&#160;promáčklým globusem pod paží, musil jsem se kousnout do rtu… u&#160;pumpy létaly slepice, kocour je zuřivě honil a&#160;ta babka z&#160;perónu omdlévala, kropili ji vodou… Když jsme sedli do bryčky, jež stála před nádražím s&#160;kočím Škábou, má první otázka byla, co je se spadlým domem v&#160;Praze. Ale Růžence to bylo už jedno. Trnula jen, abych nezačal o&#160;místním řezníku. Nepřála si zřejmě nic, než aby kočárek tou stromovou alejí, kterou jsme kus musili jet, jel co nejrychleji a&#160;byli jsme doma. Zapomněla i&#160;na svůj žlutý klobouk s&#160;fialkami a&#160;teprve doma se před jedním střepem dodatečně zhrozila, že jí nedržel podle jejích představ.</p>
			<p class="MLP-text">Když kočárek zastavil před naším venkovským domem a&#160;my jsme vystoupili, vynořil se náhle za rohem domu jakýsi žebrák, kterého jsme zde nikdy neviděli. Měl potrhaný kabát a&#160;na nohou staré, neuvěřitelně zaprášené boty, jako by sem přišel z&#160;nějaké velké dálky. Čelo mu zakrývaly takové podivné zkroucené beraní vlasy, obličej měl bledý, jakoby podvyživený, oči zčervenalé a&#160;zcela nepatrně pootevřená ústa. Mlčky k&#160;nám přistoupil a&#160;napřáhl vyzáblou, třesoucí se ruku… Pan učitel sáhl do kapsy a&#160;dal mu peníz. Růženka zděšeně hrábla do kabelky, ale dřív než vyňala portmonku, žebrák pohlédl <span class="MLP-znak-kurziva-11b">na náš domovní vchod</span>, ušklíbl se a&#160;zmizel…</p>
			<p class="MLP-text">Pak mi v&#160;hlavě blesklo něco, co jsem měl před chvílí dlouho na očích, ale na co jsem cestou z&#160;nádraží již zapomněl a&#160;teprve teď si to opět připomenul: zrcadlo nádražní hospody s&#160;reklamou na čokoládu. A&#160;tu pak náhle jako by se v&#160;tom zrcadle s&#160;reklamou začalo cosi jevit. „Proboha,“ vykřikl jsem, „vždyť tohleto v&#160;tom zrcadle jsi ty… a&#160;tohle je otec, matka, strýček, Růženka, ten pan učitel, co právě přijel, tuhle je dokonce i&#160;talíř, vždyť je to všechno jako živé, jako opravdové a&#160;já to vidím! Vidím to,“ myslil jsem si, „ale tak co. Tak se tedy koukej…“</p>
			<p class="MLP-text">Den co den jsem <span class="MLP-znak-kurziva-11b">viděl</span> pana učitele, jak mě učí číst, psát a&#160;počítat. Na venkově mě učil přírodopis v&#160;trávě na kraji lesa u&#160;jedné staré chalupy porostlé mechem, která měla na dveřích zámek, v&#160;oknech pavučiny a&#160;vypadala jako chalupa čarodějky Mouřenice. O&#160;zvířatech mi vyprávěl kus dál, na kraji staré, šeré, zpustlé bažantnice, která vypadala jako zakletý les Strašidlák a&#160;kdysi patřila nějakému tajemnému velmoži, kterého nikdo ve vsi neznal, ale teď už patřila matce, protože ji od něho koupila. V&#160;oboře, připomínající Království Zeleného skřítka, kde voněl mech a&#160;stála rozhledna – trian­gulační bod, mi vyprávěl o&#160;tomto bodě, oboře, Valticích, Vranovu, kraji, zemi, Evropě a&#160;dalších světadílech, pak přešel na zeměkouli a&#160;nakonec k&#160;Měsíci, Slunci, vesmíru, ale tam jsme došli až za tři roky, byla to dálka ukrutná. Na zahradě u&#160;domu, kde jsou stromy a&#160;ozdobné keře, za nimiž rostl plevel jako v&#160;pustině tygra Kostřála, mě učil kreslit, někdy též na dvoře poblíž brány. A&#160;naučil mě i&#160;hrát míčem a&#160;plavat a&#160;v&#160;temné hale domu, kde je kamenná podlaha, nádrž s&#160;vodou a&#160;tři bílé sloupy s&#160;postranním východem, jaký byl ve sluji žáby Prosebnice, mě naučil i&#160;skákat přes provaz. Náboženství a&#160;na klavír mě neučil.</p>
			<p class="MLP-text">Na náboženství jsem chodil na venkově k&#160;panu děkanovi do vsi. Byl nesmírně stár, neboť starší osoby ve vsi říkaly, že je křtil, většinu i&#160;oddal a&#160;mnohé, přemnohé i&#160;pochoval. Matka ho občas zvala k&#160;nám do domu na večeři a&#160;vždy dbala na to, aby to nepřipadlo na pátek, neboť bychom mu nemohli dát maso. Bylo to však jedno, on jedl málo a&#160;masa se téměř ani nedotkl. V&#160;městě jsem na náboženství nechodil, ale zato jsem se učil na klavír. Na klavír u&#160;jedné staré vdovy profesorky za rohem v&#160;Hradební ulici. Ta je dost panovačná a&#160;domýšlivá, všechno ví a&#160;zná a&#160;předstírá rozvahu. Na venkově jsem na klavír nechodil, protože tam nikdo tuto hru kromě varhaníka neznal. Ale zato jsem tam i&#160;pracoval. Všelijak jsem upravoval temnou kamennou domovní halu s&#160;nádrží, sloupy a&#160;postranním východem jako u&#160;žáby Prosebnice, vozil hlínu na zahradu za ozdobné keře k&#160;plevelu tygra Kostřála, mazal kola bryčky. Matka to zpočátku zavrhla, nakonec se však ozvala jen tehdy, když jsem měl moc záplatované šaty nebo umazané ruce a&#160;tváře od oleje, snad jsem jí moc připomínal strýčka Vojtu, když byl učedníkem. Ale práce nebyla těžká a&#160;pan učitel mi za odměnu vyprávěl o&#160;malých indiánech a&#160;divoších.</p>
			<p class="MLP-text">Malí indiáni a&#160;divoši jsou opálení, mají tmavé rozcuchané vlasy, napohled jsou drsní, ale ve skutečnosti dobří a&#160;hodní, a&#160;ačkoli je mnozí nemají ani za lidi, ale jen za dvounohá zvířátka, z&#160;kterých vzniknou jen takoví malí chudí ubožáčci, přesto umějí mnoho věcí. Jdou třeba lesem a&#160;přitom, jak jdou, stopují, rozeznají lišku a&#160;ovci a&#160;hážou lasem. Večer rozdělají oheň a&#160;pečou ulovenou zvěř. To stopování a&#160;házení lasem mne vždycky strhlo. Ve chvílích, kdy mi pan učitel vyprávěl o&#160;stopování a&#160;házení lasem, o&#160;rozeznávání lišek a&#160;ovcí a&#160;o&#160;pečení zvěře, jsem seděl se zavřenýma očima, viděl malé indiány a&#160;divochy, opálené, s&#160;tmavými rozcuchanými vlasy, napohled drsné, ale ve skutečnosti dobré a&#160;hodné, viděl je, jak jdou lesem se zrakem v&#160;trávě a&#160;s&#160;lasem v&#160;ruce, tajil se mi dech a&#160;srdce tlouklo a&#160;už jsem nebyl schopen myslit na nic jiného. Často a&#160;rád jsem sám o&#160;tom vyprávěl například panu děkanovi, který se usmíval, kýval hlavou, zřejmě se mu to líbilo. Vyprávěl jsem o&#160;tom i&#160;těm dvěma učitelům, kteří k&#160;nám v&#160;městě chodili dvakrát za rok do bytu mě přezkoušet, jeden byl ředitel školy v&#160;Husově třídě, kam jsem měl původně chodit, bydlil v&#160;Hradební ulici v&#160;domě vedle staré vdovy profesorky, k&#160;níž jsem chodil na klavír, a&#160;druhý byl učitel z&#160;nějaké školy na druhém konci města. I&#160;jim se mé vyprávění o&#160;malých in­diánech a&#160;divoších líbilo, poslouchali o&#160;jejich stopování, rozeznávání lišek a&#160;ovcí a&#160;házení lasem s&#160;otevřenými ústy, plni zájmu a&#160;nadšení, napsali vysvědčení a&#160;přišli opět za půl roku. Jednou jsem o&#160;těch chlapcích a&#160;jejich stopování a&#160;házení lasem vykládal i&#160;staré vdově profesorce v&#160;Hradební, ale u&#160;té jsem moc nepochodil. Řekla mi, že tihle hoši zato zase neumějí hrát na klavír, a&#160;dala mi oříšek.</p>
			<p class="MLP-text">Mohl jsem být tedy spokojen.</p>
			<p class="MLP-text">Mohl být, a&#160;přece…</p>
			<p class="MLP-text">Bůhví co to bylo.</p>
			<p class="MLP-text">Zjevovaly se ve mně nějaké stíny.</p>
			<p class="MLP-text">Nějaké stíny jako síť, a&#160;já je viděl! Přenášely se totiž do toho zrcadla nádražní hospody, v&#160;němž se všechno tak živě a&#160;opravdově jevilo, a&#160;zrcadlo se pod nimi šeřilo a&#160;ta jeho reklama na čokoládu dostávala temný kalný nádech. A&#160;šeřilo se ještě víc, jak ta síť stínů ve mně klesala a&#160;svírala mě, co to vlastně bylo? Kde se to bralo? Sedával jsem ve svém pokojíku jako myš, rozhlížel se po jeho zdech a&#160;přemýšlel, na nic jsem nepřišel, jen jsem cítil stíny, síť, její svírání a&#160;bylo mi smutno.</p>
			<p class="MLP-text">Přijížděli k&#160;nám občas nějací kluci, vzdálenější matčini synovci. Nejmladší z&#160;nich vůbec nemluvil. Dlouho jsem nemohl zjistit, je-li zakřiknut či němý, až se jednou prozradil, když ho jeden ze dvou zbývajících tloukl klackem po hlavě. Druzí byli starší, ale měli divné nápady. Například pít svařené mléko, jíst krupicovou kaši, mrkev, višňové kompoty a&#160;také listovat v&#160;mých učebních sešitech. Přijížděli v&#160;šedém autě s&#160;cizozemskou značkou v&#160;doprovodu guvernantky, která nemluvila česky, německy ani francouzsky, pan učitel říkal, že je to španělština. Španělka kluky nespouštěla z&#160;očí a&#160;oni se jí báli jako čerta, jen když se obrátila, se všelijak šklebili, pitvořili, strkali a&#160;přestávali mít strach, zřejmě proto byli tak divní. Jednou jsem naschvál řekl tomu nejmladšímu, když hltal náš višňový kompot, že bych ho nejedl ani za nic, protože ve višních mohou být zavaření červi, a&#160;on pak oněměl hrůzou, vylítl na chodbu a&#160;strašně zvracel, dočista nic s&#160;nimi nebylo. Zato ve vsi byli úplně jiní…</p>
			<p class="MLP-text">Třeba ten, který nám rozbil okno u&#160;mechovité chalupy se zámkem a&#160;pavučinami na kraji lesa. Jmenoval se Škába a&#160;jeho otec byl kočí. Všiml jsem si časem, že je velmi opálený, napohled drsný, ale ne­omylně jsem poznal, že ve skutečnosti je dobrý a&#160;hodný, a&#160;pak&#160;– až se mi zatajil dech a&#160;roztlouklo srdce: dovedl stopovat, rozeznávat lišku a&#160;ovci, házet lasem. V&#160;lesích, jichž bylo kolem spousta… Ale stopovat a&#160;házet lasem v&#160;lesích jsem ho vlastně nikdy neviděl. Vídal jsem ho jen, když bosý honil husy do rybníka za vsí. Měl dlouhý prut a&#160;chtěl, aby husy chodily v&#160;řadě. Která odbočila, tu šlehl. Když ho husy příliš zlobily, křikl na ně, ba hodil i&#160;kamínkem. To však bylo vedlejší. Jak rád bych byl s&#160;ním mluvil o&#160;jeho stopování a&#160;házení lasem v&#160;lesích. Jak rád bych byl s&#160;ním šel do těch lesů a&#160;aspoň se na něho zpovzdáli díval. Jednou jsem se svěřil matce. Pohlédla na mne a&#160;řekla:</p>
			<p class="MLP-text">„Ale vždyť máš přece tolik pohádek, čti si. Tohle snad leda až trochu povyrosteš.“</p>
			<p class="MLP-text">S&#160;panem učitelem jsme na venkově potkávali ještě jiné děti. Potkávali jsme je, když jsme se vraceli tichou kamenitou cestou od lesa, od té mechem porostlé chalupy se zámkem na dveřích, z&#160;pokraje staré, šeré, pusté bažantnice, anebo z&#160;obory. Pásly na mezích krávy a&#160;pekly brambory. Šafář ze statku, který patřil velmoži, říkal, že brambory jsou kradené, ale já bych byl rád k&#160;dětem přisedl, řekl jim, aby mi také vyhrabaly brambor, a&#160;i s&#160;nimi bych byl rád mluvil o&#160;stopování a&#160;házení lasem. Bylo to totiž k&#160;nevíře, ale i&#160;tihle byli opálení, drsní, ale dobří a&#160;hodní a&#160;všechno to dovedli téměř tak jako ten Škába. Že jsem je nikdy při stopování a&#160;lasu neviděl, nýbrž jen tehdy, když pásli kravičky a&#160;pekli brambory, bylo proto, že nikdy jsem s&#160;nimi nebyl v&#160;lesích, vídal jsem je právě jen na polích a&#160;mezích. Někdy se se mnou pan učitel u&#160;nich zastavil, hovořil s&#160;nimi však obvykle sám a&#160;děti, protože to bylo v&#160;jeho přítomnosti, příliš nemluvily. O&#160;stopování a&#160;lasu, ba ani o&#160;cestách do lesů nikdy nepadla jediná zmínka. Snad se bály kvůli bramborům. Ale já jsem věděl, jak je to zbytečné. Když jsem pohlédl do jejich ohníčku, viděl jsem, že vůbec o&#160;brambory nejde. Pekly zvíře, které ten den ulovily. Nikdy jsem s&#160;nimi pořádně nemluvil.</p>
			<p class="MLP-text">A&#160;v&#160;neděli teprv ne, ač jsem je potkával na návsi, když šli do kostela. Byli k&#160;nepoznání. Třeba ten Škába měl boty a&#160;tmavé šaty, v&#160;kostele bílou rochetku s&#160;rudými okraji. Ač rozbil okno u&#160;lesní chalupy a&#160;husám nadával, pan děkan ho měl zřejmě rád a&#160;bral ho mezi ministranty. Ostatní stáli pod kůrem, mačkali čepice a&#160;celou mši hleděli na mne. Sedával jsem s&#160;matkou a&#160;Růženkou téměř u&#160;oltáře, takže jsem byl zahalen oblakem kadidla jako malý anděl anebo svatý archanděl Michael, co tam stál zrovna na podstavci a&#160;držel meč a&#160;štít, kterým chrání. Ti chlapci nejen nebyli zahaleni oblakem kadidla, ale sotva je cítili, byli příliš vzadu. Po mši jsem odcházel s&#160;matkou a&#160;Růženkou domů a&#160;oni zůstávali před kostelem. Když jsem se obrátil, viděl jsem, jak se vesele smějí a&#160;skotačí, umlouvají se na lesy, na stopování, na házení lasem. Vpovzdáli za nimi jsem vídal potulovat se jakéhosi bledého vychrtlého člověka v&#160;potrhaném kabátě a&#160;ve starých zaprášených botách, který přes hlavy těch skotačících chlapců zpod zkroucených beraních vlasů a&#160;s&#160;mírně pootevřenými ústy upíral na mne zarudlý zrak. Toho jsem však moc nevnímal, byl to zřejmě zdejší žebrák. Druhý den odpoledne šli do lesů stopovat a&#160;házet lasem, já zůstával doma. Nejvýš ještě s&#160;třemi hloupými kluky, s&#160;nimiž jsem se stěží domluvil německy.</p>
			<p class="MLP-text">Kdykoli jsem si matce postěžoval, odpovídala vždy stejně:</p>
			<p class="MLP-text">„Máš přece pohádky. Snad až budeš větší.“</p>
			<p class="MLP-text">Stíny jako síť mě svíraly čím dál víc, tlačily mě a&#160;tížily a&#160;zrcadlo nádražní hospody, kde se to všechno jevilo a&#160;obráželo, bylo ještě zšeřelejší, zčernalejší a&#160;ubožejší. Marně jsem přemýšlel v&#160;pokojíku, kde se to bere, co to znamená a&#160;jak to skončí, až jednou jsem pochopil. Pohlédl jsem na zdi, svěsil ruce a&#160;z&#160;očí mi vytryskly slzy.</p>
			<p class="MLP-text">Jednoho dubnového dne, zmlklý a&#160;skleslý, jsem šel s&#160;Růženkou a&#160;panem učitelem na nádraží. Šli jsme tam jen tak na procházku, protože bylo hezky, ale v&#160;aleji, kterou jsme procházeli, byly ještě tu a&#160;tam kaluže, byl duben a&#160;jaro teprve začínalo. Když jsme došli na nádraží a&#160;trochu se rozhlédli, připadalo mi to tam nějaké divné. Na peróně, rozpůleném jakousi holou zdí, bylo pár lidí, ten bez ruky, ten bez nohy, ten bez hlavy, mezi nimi i&#160;jakási babka v&#160;šátku s&#160;půlkou těla a&#160;nad nimi kousky bílých truhlíků s&#160;maceškami a&#160;muškáty, lidé o&#160;něčem mluvili. O&#160;požáru, který včera vznikl v&#160;nádražní hospodě, vskutku, byla tam oprýskaná okna a&#160;ohořelé trámy. Dávali vinu hasiči, že někde pil a&#160;přišel pozdě… Tu z&#160;kolejí vylétly na perón slepice bez křídel a&#160;z&#160;polovice pumpy s&#160;pitnou vodou skočil černý rozježený kocour bez ocasu, v&#160;dálce se ozval vlak. Babka zdvihla ruce a&#160;půlkou těla se s&#160;křikem hnala pryč. Tu jsem si teprve všiml, čím je to způsobeno: že i&#160;to zrcadlo hospody s&#160;reklamou na čokoládu je rozbité a&#160;ohořelé, že na zdi visí jen několik ubohých zšeřelých střepů, že přestalo zjevovat lidi, události, stíny… málem bych byl vykřikl. Mrak, který byl právě nad námi, se roztrhl a&#160;přes zemi přelétlo světlo. Růženka si chytila kytku na svém novém klobouku a&#160;vypískla: „Bože, tahle bílá kopretina,“ a&#160;pan učitel se usmál a&#160;řekl: „Tak se mi zdá, že se změní počasí…“</p>
			<p class="MLP-text">V&#160;té chvíli jsem zahlédl, že kus za pumpou stojí jakýsi bledý vychrtlý člověk v&#160;potrhaném kabátě a&#160;starých zaprášených botách, ze zakloněné hlavy mu visí podivné zkroucené beraní vlasy, svírá nádobu s&#160;vodou, tiskne ji ke rtům a&#160;plnými doušky pije. Když dopil, hodil nádobu na pumpu, otočil se zády a&#160;pomalu, pomaloučku vykročil z&#160;nádraží proti směru vlaku, jako by odcházel, jako by se právě vydával na nějakou pouť či cestu. U&#160;pumpy stál ten ze vsi, co nejlépe stopoval a&#160;házel lasem, Škába, jehož otec byl kočí, a&#160;také pil. Pil z&#160;dlaní, u&#160;nohou měl tašku, sešit, péro, a&#160;když dopil, sedl si na kraj pumpy a&#160;hleděl na ohořelou hospodu… V&#160;té chvíli jsem poznal, že při zdejším požáru vůbec nešlo o&#160;hasiče, který někde pil a&#160;přišel pozdě, že při rozbití zrcadla vůbec nešlo o&#160;požár, že zrcadlo rozbila změna.</p>
			<p class="MLP-text">Změna, jež dosud nebyla, ale měla <span class="MLP-znak-kurziva-11b">vbrzku přijít</span>.</p>
		</div>
</body>
</html>