<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>variace_pro_temnou_strunu-2</title>
		<link href="../Styles/variace_pr_idstyles.css" rel="stylesheet" type="text/css"/>
	</head>
	<body id="variace_pro_temnou_strunu" xml:lang="cs-CZ">
		<div>
			<p id="toc_marker-1" class="MLP-uroven2-kapitola">1</p>
			<p class="MLP-text-bez1radku">Bylo teprve pět hodin, ale ve vzduchu se šeřilo, že pomalu nebylo vidět na krok. Odložil jsem knížku s&#160;obrázky a&#160;bratranec Gini mapu Evropy.</p>
			<p class="MLP-text">„Ta tvá knížka s&#160;obrázky má šagrénovou vazbu,“ řekl, „ani nevíš, co to šagrén je. Ale prohlížet si to můžeš. To se zrovna tak pro tebe hodí.“ A&#160;šel k&#160;oknu, pohlédl na ulici a&#160;řekl, že se zas žene nějaká pitomá bouřka.</p>
			<p class="MLP-text">Obrázky na stěnách pokoje zavzdychaly a&#160;vídeňská babička, pověšená ve zlatém rámu na zdi, na chvíli stočila oči v&#160;sloup. Bouřka! Kolik jsme jich už letos zažili! Při pomyšlení na to jednotvárné hrčení deště, provázené z&#160;dálky slabým hřměním, zmocňovala se údů malátnost a&#160;víčka tížila, jako by chtěla usnout. Míša sebou na pohovce plácl a&#160;hned nato usínal s&#160;rukama a&#160;nohama od sebe jako medvěd Muk, když se opil na zámečku princezny. Útlocitná tanečnice ve skleněné vitrínce, která se na medvěda dost ráda dívala, zakabonila tvářičky, sklopila oči a&#160;usínala rovněž, vypadala jako princezna, co se píchla o&#160;trn, anebo panenka na svatém obrázku. A&#160;babička, ač měla medvěda jinak dost ráda a&#160;občas mu dokonce strkala cukroví, jež tahala odněkud zpod obrazu, nebyla ráda, že se tak neduživě válí, a&#160;tak dříve než také zavřela oči, zašeptala spící tanečnici: „Má zlatá křehká panenko. Má pravdu, že si moc nevšímá medvěda. Vždyť je z&#160;Míšně, kdežto on je jen z&#160;jednoho zdejšího pražského hračkářství. No a&#160;vy,“ řekla nám shromážděným v&#160;pokoji vídeňským dialektem, „vy si jděte lehnout. Aspoň tady v&#160;tomhle domě bude jednou trochu klid.“</p>
			<p class="MLP-text">A&#160;snad bychom byli uposlechli vídeňskou babičku, po níž jsme před sedmi léty zdědili dva tisíce a&#160;notový sešit, a&#160;byli bychom si šli lehnout, nebýt toho podivného zneklidnění, jež na nás tentokrát doléhalo. Všechno bylo jaksi jiné než obvykle a&#160;ani snad Gini nevěřil svým slovům, že se zas žene nějaká pitomá bouřka. Vzduch z&#160;ulice čpěl příliš mračny a&#160;sírou, než aby jen zapršelo a&#160;bylo už zase hezky jako v&#160;minulých dnech. Tentokrát se po městě rozkládalo nápadné ticho a&#160;neurčité problesky v&#160;mysli nutily uvážit, zda se nechýlí k&#160;hrozné, dosud nevídané vichřici.</p>
			<p class="MLP-text">A&#160;nejen k&#160;vichřici: k&#160;něčemu strašlivému.</p>
			<p class="MLP-text">Neboť v&#160;pokoji mezi námi, v&#160;přítomnosti míšeňské tanečnice, zdejšího medvěda a&#160;vídeňské babičky, v&#160;přítomnosti maminky, Růženky, Giniho a&#160;mne, seděl jakýsi neznámý člověk.</p>
			<p class="MLP-text">Neznámý člověk seděl u&#160;kulatého stolku v&#160;jakémsi mírně černém šeru, měl nové tmavé šaty, kravatu a&#160;plnicí péro, občas zdvihl citrón a&#160;sklenku kořalky k&#160;nápadně rudým rtům, občas si zapálil cigaretu, obnažuje bílé lesklé zuby, a&#160;nespouštěl nás z&#160;přivřených zarudlých očí. Nás všechny kromě medvěda, babičky a&#160;tanečnice, které přehlížel jako nějaké zbytečné odbyté věci, ale hlavně nespouštěl z&#160;očí maminku. Její tvář, chůzi, ba dokonce i&#160;její mírně obnaženou šíji… Ale nejdivnější bylo, že nemluvil. Nepoděkoval Růžence, když mu přinesla citrón a&#160;sklenku kořalky, neřekl slovo Ginimu, s&#160;nímž naši hosté vesměs rádi hovoří, protože je krásný, ba dokonce neoslovil ani mne… Měl chladnou přezíravou tvář jako ten, kdo je zde doma, a&#160;já si marně lámal hlavu, kdo to je a&#160;co zde mezi námi hledá. Je to asi Turek nebo kouzelník, přemýšlel jsem, a&#160;proto asi nejde maminka dřímat, i&#160;když je venku tak zataženo a&#160;chýlí se k&#160;vichřici, a&#160;proto asi nejde Růženka vařit večeři, ač v&#160;tuhle dobu chodí, a&#160;nejde ani Gini… Gini právě otevíral rádio, abychom slyšeli o&#160;Marbulínkovi a&#160;kachně. Kouzelné vlny k&#160;nám zanesly hudbu z&#160;Valdštejnské zahrady, která tam dohrávala svůj poslední kousek, rychlý a&#160;rázný pochod, už aby byl konec a&#160;muzikanti byli pod střechou, ale na rozmilého Marbulínka a&#160;kachnu se už nedostalo. Muž v&#160;šeru křesla schlamstl kořalku, upřel zarudlý zrak na rádio a&#160;vycenil zuby. V&#160;rádiu zapraskalo a&#160;byl konec. Za okny se strhl vítr, pouliční lampy, předčasně rozsvícené, zhasly a&#160;spustil se déšť. Všichni jsme se vrhli k&#160;oknu. Maminka, Gini, Růženka, já. Viděli jsme, jak Kocourková z&#160;protějšího domu smějíc se skáče v&#160;dešti před svým zelinářstvím a&#160;horempádem tahá bedýnky s&#160;banány do krámu, vypadala jako motýl nebo koza. Růženka i&#160;na ni za oknem mávala, ale ona ji neviděla.</p>
			<p class="MLP-text">„Vidíš, začíná průtrž mračen,“ řekl Gini, „přetrhlo se elektrické vedení a&#160;kdoví zda vůbec dodělám mapu.“</p>
			<p class="MLP-text">„Ale víš, že ji máš dodělat,“ zašeptal jsem a&#160;Gini odvětil:</p>
			<p class="MLP-text">„V&#160;průtrži mračen a&#160;tmě nelze mapy dělat, to si pamatuj. Vždyť ani ty si nemůžeš prohlížet tu svou šagrénovou knížku. Hele…,“ řekl lhostejně…</p>
			<p class="MLP-text">Po ulici prchalo několik opozdilců s&#160;vlhkými hlavami a&#160;s&#160;rukama na tvářích, pán, paní, pikolík, pak cupitala jakási malá panenka jako malovaná. Pohlédla do našich oken, zamávala a&#160;vběhla do krámku Kocourkové. Obrátil jsem se ke Ginimu. Hleděl ven lhostejně, zřejmě ho to nebavilo. Otočil jsem se k&#160;mamince, ani mě neviděla, hleděla ven a&#160;jednou rukou trochu pohladila Giniho. Obrátil jsem se k&#160;Růžence, řekla, že dnes vzala maso od Sysla. „Od Sysla,“ řekla, „Kocourková ho tam bere měsíc a&#160;je prvotřídní. Dal mi přívažek.“ Když jsem se ohlédl do pokoje, viděl jsem, že neznámý muž stále sedí u&#160;kulatého stolku s&#160;chladnou tváří, s&#160;přivřenýma očima, s&#160;cigaretou a&#160;sleduje nás. Náhle mrštil cigaretou o&#160;koberec, vstal a&#160;i on pohlédl oknem. Zpovzdáli…</p>
			<p class="MLP-text">A&#160;tu se to za našimi okny rázem změnilo v&#160;divnou, skoro pohádkovou krajinu, jakou jsem ještě nikdy neviděl ani ve snu. Blesky ozářily domy jako v&#160;čínském panoptiku. Pouliční lampy sklopily své skleněné hlavy na prsa jako oběšenci v&#160;stepi, po jazycích jim začaly chrčet proudy kalné hnědé vody. Dlažba se začala potápět jako zvon… Neznámý se ušklíbl a&#160;pohlédl na maminku… Proboha, kdo to byl? Byl to Turek, anebo snad knihkupec? Byl to cizí neznámý člověk v&#160;nových černých šatech, s&#160;kravatou a&#160;pérem, měl nápadně rudé rty, červené oči a&#160;bílé lesklé zuby. Pak znovu pohlédl oknem a&#160;nastalo peklo, až jsem se chvěl. Vítr zvedal stromy, blesky srážely ptáky a&#160;kroupy lámaly antény a&#160;střechy na protějším domě… znovu jsem se otočil. Tanečnice ve vitrínce měla zdviženou hlavičku, sepjaté ruce a&#160;něco si šeptala. Babička na zdi ve zlatém rámu měla obnažené zuby a&#160;oči vyvalené k&#160;oknu. Medvěd na pohovce se s&#160;hlavou v&#160;prackách chvěl jako já. Ti smršť cítili jako já, ti ano. Ale maminka, Růženka a&#160;Gini ne. Maminka hleděla na Giniho a&#160;Gini na mě, jak se třesu. „Jestli tohle ještě chvilku potrvá,“ řekl mi, „tak se vytopíme. Jistě je už celé vnitřní město pod vodou.“ Vyhrkl jsem na maminku, zda je to pravda, že se vytopíme, ale neodpověděla, hleděla na Giniho. A&#160;Růženka pohlédla na rám okna a&#160;řekla: „Dal mi přívažek a&#160;po neděli dostane husy. Maso od Sysla je prvotřídní. Už abych ho šla kristepane dělat.“</p>
			<p class="MLP-text">Vtom zazněl zvonek.</p>
			<p class="MLP-text">Velmi jsme se polekali.</p>
			<p class="MLP-text">I&#160;maminka, Růženka a&#160;Gini.</p>
			<p class="MLP-text">Myslili jsme, že se vytopil sklep.</p>
			<p class="MLP-text">Ale naštěstí to sklep nebyl.</p>
			<p class="MLP-text">Byl to otec.</p>
			<p class="MLP-text">Slyšeli jsme z&#160;chodby otcův hlas, proč dáváme dveře na řetěz a&#160;že okamžitě odjíždí. Na deset dní.</p>
			<p class="MLP-text">Velmi jsem si oddychl.</p>
			<p class="MLP-text">Babička rovněž. Řekla: „Gott sei Dank.“</p>
			<p class="MLP-text">Slyšel jsem, jak Růženka běhá po předsíni, rozsvěcuje petrolejovou lampu a&#160;vráží do hodin a&#160;věšáku. Zdálo se mi, že se o&#160;ty hodiny a&#160;věšák přerazí. Maminka a&#160;Gini byli v&#160;kuchyni a&#160;pomalu balili otci cigarety, citrón a&#160;bůhví co ještě, nějakou hloupost. Pak bouchly dveře u&#160;otcovy pracovny a&#160;já se musil usmát.</p>
			<p class="MLP-text">V&#160;těch chvílích totiž, kdy otec náhle odjížděl na deset dní a&#160;vycházel z&#160;pracovny v&#160;koženém plášti a&#160;s&#160;modrým kufříkem, Růženka a&#160;Gini, ač spolu příliš nemluví, se shodovali na tom, že se ho děsí. Ve chvíli, kdy se zjevil s&#160;chladnou tváří, s&#160;přivřenýma očima, s&#160;cigaretou… Jako by to prý nebyl ten, který s&#160;námi občas večeří, něco řekne… Jako by se měl <span class="MLP-znak-kurziva-11b">proměnit</span> tím, co brzy vykoná, provede… Ruka v&#160;kapse jeho koženého pláště… Vůbec jsem ty jejich vidiny nechápal, a&#160;teď, když jsem si na ně vzpomněl, musil jsem se usmát… Otec vyšel z&#160;pracovny v&#160;koženém plášti a&#160;s&#160;modrým kufříkem, s&#160;chladnou tváří, s&#160;přivřenýma očima, s&#160;cigaretou. S&#160;rukou v&#160;kapse. Byl to týž otec, který s&#160;námi občas večeří, něco řekne…</p>
			<p class="MLP-text">Mlčky vzal v&#160;předsíni od matky balík, hodil jej do kufru, krátce se rozloučil, šel…</p>
			<p class="MLP-text">Gini a&#160;Růženka, ač spolu příliš nemluvili, se svorně vrhli k&#160;oknům. Teď už nehleděli netečně, jako když šel pán, paní, pikolík a&#160;malá malovaná panenka, teď třeštili oči. Pod okny v&#160;dešti kalné hnědé vody stál velký černý automobil. Za chvíli k&#160;němu otec doběhl v&#160;doprovodu domovníka Hrona z&#160;přízemí a&#160;rychle vstoupil dovnitř. Domovník Hron za ním přibouchl dvířka a&#160;automobil, nechávaje za sebou gejzír vody, vyrazil. Věděl jsem dobře, kam: Prahou k&#160;severu a&#160;pak silnicí k&#160;městu jménem Děčín a&#160;z&#160;Děčína stále rovně k&#160;hranicím a&#160;pak do sousední země. Do sousední země, kterou Gini právě před chvílí spolu s&#160;okolními obkresloval z&#160;mapy, a&#160;tu Gini zvolal: „Do říše!“ A&#160;Růženka se zachytila okna a&#160;vykřikla: „Do hnědého pekla!“</p>
			<p class="MLP-text">V&#160;té chvíli, kdy vykřikli, stala se zvláštní věc. Gini a&#160;Růženka, ač spolu příliš nemluvili, svorně vytřeštili zrak na protější chodník, přibližně před krámek Kocourkové, zjevily se tam dvě postavy v&#160;gumových pláštích, jedna menší, téměř chlapecká jako Giniho, druhá větší, jakoby ženská, jako Růženčina, a&#160;Růženka vztáhla ruce a&#160;Gini řekl: „Od téhle chvíle nás budou obcházet a&#160;hlídat…“</p>
			<p class="MLP-text">Bylo to tak. Bylo to tak vždycky, když otec náhle odjel na deset dní do říše, do hnědého pekla. Obcházeli nás a&#160;hlídali. Obcházeli a&#160;hlídali celý náš dům. Prý proto, aby k&#160;nám v&#160;době, kdy je otec pryč, nevnikla jediná živá duše… Růženka a&#160;Gini tedy svorně třeštili oknem zrak na ty dva v&#160;pláštích před krámkem Kocourkové, na toho, jenž byl jako chlapec, a&#160;toho, který byl jako žena, ale v&#160;té chvíli, co na ně oknem svorně třeštili zrak, za našimi zády se tiše otevřely dveře a&#160;cizí neznámý člověk v&#160;nových šatech, s&#160;krvavýma očima, rudými rty a&#160;bílými lesklými zuby vešel do pokoje. Musil z&#160;něho odejít ve chvíli, kdy otec vešel do bytu, aniž jsme si toho v&#160;tom zmatku všimli, a&#160;teď, když otec opět odešel, se vrátil. Samozřejmě, jako by tu byl doma, si zapálil cigaretu, přistoupil poněkud k&#160;oknu a&#160;pak přes naše hlavy s&#160;úsměškem pohlédl na ty dva venku před krámkem, kteří měli obcházet a&#160;hlídat, aby k&#160;nám nevnikla jediná živá duše… Pak smršť přestala.</p>
			<p class="MLP-text">Střechy domů byly celé, také stromy, na zemi neležel jediný pták, jen na chodnících byly kaluže a&#160;bláto, některé antény na střeše protějšího domu byly nakloněné a&#160;jeden elektrický drát stržen. Naproti se otevřela dvířka ovocnářství a&#160;Kocourková vystrčila ruku, jestli ještě krápe, pak z&#160;krámku vyšla malá malovaná panenka. Pohlédla do našich oken, zamávala a&#160;zmizela za rohem. Maminka, Růženka a&#160;Gini to vůbec nevnímali. Maminka hleděla na Giniho a&#160;mlčela. Růženka hleděla na okenní rám a&#160;řekla, že když je to takhle, tak to maso všechno dělat nebude. „Nechám kousek na zítra,“ řekla, „snad se nezkazí. Sysel ho má z&#160;jatek.“ Gini řekl, proč pořád koukám z&#160;okna… Obrátil jsem se tedy do pokoje a&#160;viděl jsem, že medvěd na pohovce i&#160;tanečnice ve vitrínce jsou již klidní, avšak babička ve zlatém rámu na zdi nějak divně z&#160;toho rámu hledí před sebe, jako by nevěřila vlastním očím, kroutí hlavou a&#160;briliant, který má v&#160;uchu, se jí chvěje. Neznámý muž v&#160;nových černých šatech stál stále za našimi zády, klepal popel na koberec a&#160;s&#160;úsměškem hleděl přes naše hlavy na ty dva v&#160;pláštích na protějším chodníku… Pak pohlédl na mou knížku s&#160;obrázky, pak na Giniho mapu Evropy a&#160;pak si šel sednout do křesla ke kulatému stolku. A&#160;tam, v&#160;černém šeru, s&#160;cigaretou v&#160;ústech, pohlédl do sklenky, zda je v&#160;ní ještě kořalka…</p>
			<p class="MLP-text-bez1radku--12-0">Večeřeli jsme.</p>
			<p class="MLP-text">Večeřeli vedle v&#160;jídelně.</p>
			<p class="MLP-text">Maminka seděla v&#160;čele stolu se šňůrou perel na krku, sice vzpřímena, ale zamlklá a&#160;unavená, hleděla na ubrus, jako by nevnímala nic než jeho nekonečnou sněhovou bělost. Stál na něm starý ruský svícen, který jsme zpravidla rozsvěcovali jen pod vídeňskou babičkou v&#160;její výroční den, třepotaly se v&#160;něm malé žluté plaménky a&#160;nad svícnem ze středu stropu visel vyhaslý křišťálový lustr. Hleděla na ubrus a&#160;svícen, ale babičku, která vedle v&#160;pokoji ve zlatém rámu na zdi rozmlouvala s&#160;medvědem a&#160;tanečnicí, nevnímala. Snad ji nevnímala proto, že babička právě hovořila o&#160;dost všedních věcech. O&#160;Giniho mapě Evropy, že na ni není ani dobře vidět, jaká je v&#160;pokoji tma… Gini byl zamlklý jako maminka, ale nehleděl na bílý ubrus. Předstíral, že hledí na modrý míšeňský vzor na dně svého talíře, a&#160;také babičku vedle v&#160;pokoji v&#160;rámu na zdi nevnímal, ani medvěda a&#160;tanečnici, mluvili vskutku o&#160;samých všedních věcech, o&#160;tom, že je v&#160;pokoji tma a&#160;není vidět mapa. Řekl jsem: „Gini, ty neslyšíš? Ta tvá mapa vedle není vidět, je tam tma,“ ale on na mě pohlédl jako na psíka a&#160;řekl: „Bodejť by byla vidět, ty sysle, copak se tam svítí? Vždyť je tam tma. Jistě není vidět ani ta tvá knížka.“ A&#160;mlčela i&#160;Růženka. Dívala se na červenou mísu s&#160;modrými uchy, jež stála u&#160;svícnu, a&#160;babiččinu rozmluvu vedle s&#160;medvědem a&#160;tanečnicí nevnímala vůbec. Ostatně Růženka s&#160;babičkou se měla ráda asi jako s&#160;Ginim. „Aby se mi to tam nespálilo,“ řekla a&#160;myslila snad něco v&#160;kuchyni, „dělám ještě takové zákusky.“ Neznámý seděl vedle maminky a&#160;hleděl na ubrus, svícen a&#160;mísu jako vlastník, ale nejvíc hleděl na maminčin krk. Chvílemi pohlédl i&#160;na náš. Na Růženčin, Giniho a&#160;můj. Babičku vedle s&#160;medvědem a&#160;tanečnicí zřejmě vůbec nebral na vědomí. Venku slabě pršelo na zpřetrhaná elektrická vedení a&#160;na nakloněné antény na protějším domě a&#160;z&#160;velké dálky doléhalo slabé rachocení hromu.</p>
			<p class="MLP-text">„Tak jezte,“ řekla konečně matka a&#160;pohlédla na Růženku a&#160;Giniho, „jezte, ať vám to na talířích nevystydne. Günterku, jez…“ A&#160;tak jsme jedli.</p>
			<p class="MLP-text">Na talířích byla smažená vejce, pomfrity a&#160;maso od Sysla. Další maso od Sysla bylo v&#160;míse u&#160;svícnu. Neznámý jedl jen maso. Když dojedl ze svého talíře, bez jediného slova si podal další z&#160;mísy. To se několikrát opakovalo. Když to bylo asi popáté, zdálo se mi, že Gini, který sám téměř nejedl, poněkud zneklidněl. Pohlédl na mne, ukázal na mísu a&#160;řekl, proč nejím. „Podle mě se neřiď,“ řekl, „to víš, já nemám takové zuby, abych mohl kousat takového starého sysla.“ Sotva to vyřkl, Růženka odhodila příbor, vstala a&#160;řekla, že to není žádný starý sysel, ale prvotřídní telecí, nu což, neměli se s&#160;Ginim nikdy moc rádi, a&#160;pak prohlásila, že tady na tomhle stole jsou ještě zelené kvítkované misky, pro které v&#160;kuchyni peče ty skvělé zákusky. Skutečně, na stole byly ještě menší, dosud prázdné zelené kvítkované misky. Gini řekl, že je zvědav, co to za ty skvělé zákusky je, ale Růženka se teď zřejmě přemohla a&#160;mlčela. Muž se sklonil nad talíř, jako by chtěl, abychom ho neviděli, ale udělal to zřejmě proto, aby rychle snědl poslední sousto. V&#160;tom okamžiku, jak je nesl ke rtům, otevřel trochu více ústa a&#160;tu jsem si všiml, že mu v&#160;horní řadě lesklých bílých zubů dva zuby poněkud vystupují. Špičáky. Připadalo mi to jako náhle objevená vada jeho chrupu, ale mohl to být zrakový klam způsobený svícnem, přemohl jsem se a&#160;nedal na sobě znát ani to nejmenší. Když spolkl poslední sousto, znovu sáhl do mísy u&#160;svícnu, ale červená mísa s&#160;modrými uchy byla už prázdná. Už všechno maso snědl. V&#160;té chvíli si sedla na svícen moucha. Musila tu už létat, ale kupodivu, nikdo z&#160;nás si jí nevšiml až teď. Muž na ni chtivě pohlédl, moucha však hned vzlétla jako motýl a&#160;zmizela kdesi v&#160;koutě stropu. „Tak co je to za ty zákusky,“ řekl Gini znovu, načež muž rychle zdvihl hlavu a&#160;olízl se. „Co je to za ty zákusky,“ odsekla Růženka, „maso to není! Ty skvělé zákusky, co peču pro tyhle prázdné zelené kvítkované misky, jsou topinky. Topinky s&#160;<span class="MLP-znak-kurziva-11b">česnekem</span>,“ zasmála se, „mohu je přinést třeba hned…“ A&#160;tu jsem se skoro lekl. Sotva to Růženka vyřkla, muž po ní sekl zrakem, zašklebil se a&#160;stáhl tvář jako uštknutý. Ještě nikdy nikoho jsem neviděl tak strašně stáhnout tvář, zašklebit se a&#160;seknout zrakem, vskutku, skoro jsem se lekl. Ale trvalo to jen chvilku a&#160;nikdo to neviděl. Gini pohlédl na Růženku a&#160;řekl, ať ji ani nenapadne nosit topinky s&#160;česnekem, Gini totiž česnek nemohl vystát a&#160;Růženka to věděla, chtěla ho zřejmě popíchnout. Maminka však také pohlédla na Růženku a&#160;zavrtěla hlavou a&#160;mužova tvář se opět uklidnila. Sehnul hlavu, zarudlým zrakem hleděl na prázdné zelené kvítkované misky jako na nějakou louku a&#160;mně se zdálo, že se tiše směje. Vtom však babička ve vedlejším pokoji řekla něco, co na chvíli odvrátilo mou pozornost od stolu.</p>
			<p class="MLP-text">„Na mapu holt vidět není, když je tu tma,“ řekla, „ale to bych ráda věděla, který rok se tedy letos vlastně píše… Kdepak je vlastně ten Gini?“</p>
			<p class="MLP-text">Čekal jsem, zda se Gini ozve. Dokonce jsem řekl: „Gini, říkáš něco?“ Ale Gini na mě jenom koukl a&#160;stejně jako maminka, Růženka a&#160;muž dělal, že babičku neslyší. A&#160;tu mi teprv došlo, že je to vlastně jeho starý známý trik. Předstírá, že neslyší, když slyšet nechce, bůhvíkde se to naučil. Snad u&#160;babičky, neboť ta to dělávala. Nabodával na vidličku suchý pomfrit, řekl, že by česnek nejedl, ani kdyby neměl chleba, a&#160;strčil do prázdných kvítkovaných misek. Maminka řekla Růžence, aby sklidila stůl.</p>
			<p class="MLP-text">„Tak se mi zdá,“ řekla náhle babička za dveřmi, a&#160;jako by teď čímsi zachrastila, „tak se mi zdá, že se tu dnes něco děje. Kristepane, který rok se jenom letos píše a&#160;kde je ten Gini? Kde jen ten náš Gini je? Má ubohá podoba, proč radši nejsem v&#160;Rakousku?“</p>
			<p class="MLP-text">Její poslední slovo splynulo s&#160;rachotem hromu zvenčí, Gini neslyšel, vstal, přistoupil k&#160;oknu a&#160;řekl, že jsem mlsný jako koza. „Nejsi mlsný jako koza?“ řekl, „co vím, nejíš višňový kompot, krupicovou kaši a&#160;vařenou mrkev. Snad také svařené mléko, ale to bys měl, to se pro tebe zrovna hodí. Ale česnek, ten klidně nejez.“ Růženka právě vynášela prázdné kvítkované misky, červenou mísu s&#160;modrými uchy od masa a&#160;ostatní nádobí, maminka se jí právě ještě ptala, zda ráno spravil instalatér vodu, a&#160;muž hleděl na stůl, na němž teď nezbyl ani kousek nádobí, jen nekonečný sněhobílý ubrus se starým ruským svícnem, a&#160;tiše se smál jako doma. A&#160;pak se opět ozvala babička.</p>
			<p class="MLP-text">„Kde jen ten náš Gini, kristepane, je,“ řekla, „vždyť tu není vidět ani živá duše…,“ a&#160;pak vykřikla něco, čemu jsem nerozuměl, něco nejasného, sípavého, zalknutého, jako „bez duše“, „ohne Seele“, „seelenlos, <span class="MLP-znak-kurziva-11b">seelenlos</span>“… a&#160;do toho <span class="char-style-override-2">zařinčel</span> <span class="MLP-znak-kurziva-11b">řetěz</span> a&#160;venku zaburácel hrom.</p>
			<p class="MLP-text">„Venku pořád trochu prší,“ řekl Gini u&#160;okna s&#160;jednou rukou v&#160;kapse a&#160;pak se ohlédl na mne a&#160;řekl:</p>
			<p class="MLP-text">„Co sebou pořád šiješ jak švec!“</p>
			<p class="MLP-text">A&#160;pak přistoupil k&#160;zrcadlu, pod nímž na příborníku stála karafa s&#160;vodou, zatřepal s&#160;ní jako s&#160;lahvičkou, pak pohlédl na zhaslý křišťálový lustr nad stolem a&#160;pak řekl, že jde spát.</p>
			<p class="MLP-text">„Proud už dnes nepůjde,“ řekl, „mapu nedodělám, co bych tady ještě vůbec dělal? To světlo je jak za duše,“ ukázal na svícen, který blikal na stole, a&#160;dodal německy: „Seelenlicht.“ A&#160;odešel a&#160;já jsem se začal bát.</p>
			<p class="MLP-text">Seděli jsme v&#160;jídelně, maminka, Růženka, já, seděly naproti mně mlčky a&#160;tiše, nad stolem visel vyhaslý lustr, na stole blikal ruský svícen a&#160;já se bál. Zdálo se mi, jako by kolem nás vznikala nějaká síť z&#160;temných stínů. „Myslím, že půjdu také,“ řekla Růženka, „jsem dnes už dočista zmožená. Starý sysel!“ řekla, „takové prvotřídní maso. Vždyť bylo jako dort. Za chvíli jdu…“ Maminka vzdychla a&#160;pohlédla na strop. A&#160;tu se mi zdálo, že v&#160;síti stínů, kterou na strop k&#160;lustru vrhal svícen, se třepotají podivné obrazce, něco jako žáby, křídla, kosti a&#160;skvrny a&#160;ještě něco. Bylo to nejasné, ale mělo to tvar a&#160;něco to značilo. Ale co to značí, jsem nevěděl, bál jsem se. A&#160;tu muž, který stále seděl vedle maminky a&#160;občas pozoroval naše krky, na mne koukl a&#160;já jsem náhle spatřil, že síť stínů na stropě se zavlnila a&#160;pod ní zakroužil malý černý bod. Okamžitě jsem poznal mouchu ze svícnu. Usedla na síť, v&#160;té chvíli se na stropě to nejasné, co mělo tvar, <span class="MLP-znak-kurziva-11b">zalomilo</span>, a&#160;já strnul. To nahoře na stropě, pevné a&#160;zalomené, byl <span class="MLP-znak-kurziva-11b">útěk</span>. To pevné, zalomené, co se zjevovalo u&#160;paty našeho vyhaslého lustru, byl útěk a&#160;na ubruse stolu ležela spadlá mrtvá moucha…</p>
			<p class="MLP-text">„Proboha, neboj se,“ řekla matka, „co se bojíš? Vždyť se otec vrátí, co by se nevrátil? Vždyť tam nejel poprvé. Vždyť se vrátil vždycky. Že na to pořád myslíš,“ řekla a&#160;unaveně koukla k&#160;oknu, „prohlížej si tu svou knížku, nebo si jdi lehnout. Jdi si pro dnešek lehnout ke Ginimu, když máš strach.“</p>
			<p class="MLP-text">„Určitě se vrátí,“ řekla Růženka, „ten se vrátí určitě. Vždyť on ho chrání stát. Vždyť má v&#160;kapse kristepane revolver!“</p>
			<p class="MLP-text">Otevřel jsem oči, které jsem předtím asi na okamžik zavřel, viděl jsem, že sedí naproti mně v&#160;síti stínů, bledé, zamlklé a&#160;unavené, a&#160;muž v&#160;černých šatech stojí u&#160;zrcadla v&#160;temném přítmí a&#160;zpytavě nás pozoruje. S&#160;chladnou tváří, přivřeným zrakem, s&#160;cigaretou a&#160;s&#160;jednou rukou v&#160;kapse zpytavě nás pozoroval a&#160;pak odhodil cigaretu a&#160;uchopil sklenku kořalky. Bože, proč tohle pořád říkají, projelo mi hlavou, proč bych se bál, že se otec nevrátí, proč by se vůbec neměl vrátit! Byla to jejich vidina jako vše, co se v&#160;jejich hlavách týkalo otce, ta jeho proměna, to hnědé peklo či co, ten revolver, vůbec jsem je nechápal, z&#160;toho jsem strach přece vůbec neměl! Jak si mám prohlížet tu svou knížku, blesklo mi, pohádky o&#160;smršti, čínském panoptiku, o&#160;oběšencích v&#160;stepi a&#160;o&#160;jedné malé malované panence, která se spasila před smrští u&#160;prodavačky siamských kocourů a&#160;mávala do okna… jak si ji mám prohlížet v&#160;tomhle strašném přítmí, pod tímhle lustrem, u&#160;něhož jsou tyhle stíny, a&#160;k&#160;tomu ještě, když je támhle u&#160;toho zrcadla ten náš host? A&#160;proč babička se pořád ptala na ten rok a&#160;proč se pořád ptala na Giniho? Muž u&#160;zrcadla se zasmál, jako by viděl legraci, zdvihl sklenku s&#160;kořalkou, zvrátil ji do sebe a&#160;pak prázdnou sklenkou mrštil o&#160;stůl, až se to rozlehlo bytem.</p>
			<p class="MLP-text">Když se mnou a&#160;s&#160;petrolejovou lampou vstupovala matka do Giniho ložnice, zdálo se mi, že jediný, s&#160;nímž mohu mluvit a&#160;trochu mě ochrání, je ten, co tu leží na gauči. Strhla mě k&#160;němu vděčnost jako k&#160;jedinému tvoru, který mi zbyl. Ležel na gauči s&#160;tváří stočenou ke zdi a&#160;předstíral, že spí. Chápal jsem ho. Chápal jsem ho a&#160;byl jsem zticha jako ovečka, jako bych tu ani nebyl, jako bych sem ani nepřišel. Teprve když matka trochu upravila gauč u&#160;protější zdi, nechala mi u&#160;gauče lampu se slabě vytaženým knotem a&#160;odešla, jsem se trochu pohnul, zašeptal „Gini“, a&#160;on se ozval okamžitě.</p>
			<p class="MLP-text">Řekl, jestli hned to pitomé světlo nezhasnu, že mě zmlátí a&#160;vyhodí i&#160;s&#160;lampou…</p>
			<p class="MLP-text">Déšť klepal na okna, v&#160;dálce hřmělo, před domem obcházeli dva v&#160;pláštích, hlídali nás, aby k&#160;nám nevnikla jediná živá duše… obcházeli a&#160;hlídali, ale koho vlastně ještě obcházeli? Koho hlídali? Křišťálový lustr v&#160;jídelně visel nad naším prázdným pustým stolem, na němž ležela jen mrtvá moucha, byl vyhaslý, a&#160;u&#160;paty, kterým se dotýkal stropu&#160;– útěk, výzva mně poslednímu, jenž tu zbyl. Ale cítil jsem, že je zbytečná. Zbytečná jako všechno v&#160;životě. Déšť stále klepal na okna, někde v&#160;dálce slabě hřmělo, kdesi za dveřmi mluvila babička ze spaní o&#160;Ginim a&#160;o&#160;něčem bez duše a&#160;já usnul až pozdě k&#160;ránu, kdy se v&#160;okně začalo objevovat chladné, šedé, blátivé světlo.</p>
		</div>
</body>
</html>