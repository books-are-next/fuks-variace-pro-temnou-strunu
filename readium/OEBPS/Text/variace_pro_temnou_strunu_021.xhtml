<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>variace_pro_temnou_strunu-17</title>
		<link href="../Styles/variace_pr_idstyles.css" rel="stylesheet" type="text/css"/>
	</head>
	<body id="variace_pro_temnou_strunu" xml:lang="cs-CZ">
		<div>
			<p id="toc_marker-16" class="MLP-uroven2-kapitola"><a id="x.35750"></a>16</p>
			<p class="MLP-text-bez1radku">A&#160;minul všesokolský slet, přešly prázdniny a&#160;přišel opět nový školní rok, nezměnilo se nic, vůbec nic. Šternberský park voněl sluncem a&#160;trávou, na květinovém koberci kvetly červené a&#160;žluté růže, u&#160;pomníku hraběte Šternberka modrobílé a&#160;temně červené macešky. U&#160;vrat školy znak lva krále, v&#160;patře sochy starců, u&#160;schodů Laokoon, naše třída s&#160;okny do parku měla obrazy dvou prezidentů a&#160;kříž, katedru, stupínek, tabuli, vydrhnuté parkety, v&#160;zadním rohu kamna v&#160;podobě válce, spojeného se zdí rourou, a&#160;dvířka na uhlí z&#160;chodby… přibyl nám pouze jeden nový předmět, latina.</p>
			<p class="MLP-text">A&#160;venku na ulicích byly tlampače, které zavedli na konci školního roku před všesokolským sletem, na jasném modrém nebi občas kroužila letadla a&#160;v&#160;novinách plno zpráv jako vždy, noviny jsou vždy plné zpráv, zprávy o&#160;různých řečech, schůzkách a&#160;jednáních v&#160;pohraničí, zprávy o&#160;naší německé straně, <span class="MLP-znak-kurziva-11b">jejíž jméno jsem už kdesi slyšel</span>, o&#160;někom, kdo k&#160;nám přijel a&#160;teď tu byl, o&#160;nějakém anglickém lordu, zprávy o&#160;situaci vážné, napjaté, tu a&#160;tam něco i&#160;o&#160;válce… zkrátka všechno jako dřív, nic zvláštního, nového, a&#160;doma…</p>
			<p class="MLP-text">Doma přece něco.</p>
			<p class="MLP-text">Kromě toho, že mi matka po příjezdu z&#160;prázdnin dala do pokojíku malé nové rádio, abych si večer mohl poslechnout hudbu nebo rozhlasovou hru, byly u&#160;nás novinkou návštěvy. Jezdily k&#160;nám už o&#160;prázdninách na venkov k&#160;Valticům a&#160;Vranovu, ale když jsme se vrátili z&#160;venkova, jezdily i&#160;do města. Já jsem se nezlobil a&#160;matka také ne, byla naopak ráda. Neboť ti, co přijížděli, byli její příbuzní a&#160;známí z&#160;dědečkovy nešťastné země. Dost zvláštní však bylo, že se nezlobil moc ani otec. Ač to byli matčini příbuzní a&#160;známí z&#160;dědečkovy země, zvával je, pokud byl doma, i&#160;do své pracovny, kam nikdo z&#160;nás jen tak pro nic za nic nesmí, a&#160;sedával tam s&#160;nimi za zavřenými dveřmi a&#160;hovořil dlouho do noci… Vzpomínal jsem na vysokého šedovlasého generála s&#160;monoklem, černého rytíře, který mě měl rád, ač mě vůbec neznal, a&#160;čekal jsem, zda také nepřijede, nepřijel. Nepřijeli ani tři kluci se španělskou guvernantkou, to však bylo dobře. Nepřijela ovšem ani kostlivá s&#160;korunou na hlavě, „čistá rasa“, která ostatně z&#160;dědečkovy země nebyla a&#160;s&#160;níž by byl u&#160;nás asi nikdo nepromluvil slova.</p>
			<p class="MLP-text">Ale druhý den, když jsem přišel domů ze školy, přijela návštěva zcela zvláštní. Matčin bratr s&#160;jednou slečnou…</p>
			<p class="MLP-text">Strýčka jsem ovšem znal. Byl osmahlý od slunce, měl modrou vázanku a&#160;byl velmi spokojen. Jen když přišla řeč na neštěstí u&#160;nich doma, v&#160;Rakousku, zachmuřil se, zvážněl a&#160;ta perla, kterou měl v&#160;modré vázance, mi v&#160;té chvíli připadala jako skanulá slza… Slečnu jsem však neznal, viděl jsem ji poprvé v&#160;životě. Byla také velmi spokojená, veselá, zvážněla jen, když se zavadilo o&#160;neštěstí v&#160;Rakousku, mluvila maďarsky, německy málo, česky vůbec ne, a&#160;byla vskutku zvláštní.</p>
			<p class="MLP-text">A&#160;sotvaže přijeli, hned se do toho vložila babička na zdi nad pohovkou ve zlatém rámu. Vložila se do toho dokonce dřív než Růženka, která od první chvíle nespustila slečnu z&#160;očí a&#160;byla jako v&#160;transu. Ale babička naopak. Babička se nechtěla na slečnu ani kouknout. Medvědu na pohovce přikázala, aby, když vejde do pokoje, se nedíval a&#160;dělal, že spí, a&#160;tanečnici ve vitrínce řekla: „Má zlatá cukrová panenko, ať se také nedívá. Když vejde, ať sklopí oči k&#160;podstavci…“ Celé odpoledne mi nešlo do hlavy, proč babička nemůže slečnu vidět, a&#160;teprve pak jsem pochopil, že to bude asi pro ty její šaty.</p>
			<p class="MLP-text">Měla šaty ze žlutého hedvábí s&#160;fialovým pásem, krátkou sukni a&#160;průhledné růžové punčochy. Na krku velké červené korále a&#160;rubínové náušnice, na rukou zlaté náramky, několik obrovských prstenů a&#160;dlouhé červené nehty, na hlavě účes. Vpředu zvlněný a&#160;černý, po stranách vodorovný a&#160;fialový a&#160;vzadu hladký do modra. Ale ještě podivnější byl její obličej. Tváře růžové, rty rubínové a&#160;na očích řasy. Řasy úžasně dlouhé. Tak dlouhé, tenké a&#160;černé jako nohy velkého pavouka… ještě nikdy v&#160;životě jsem u&#160;nikoho takové řasy neviděl, koukal jsem na to jako divý. A&#160;oči měla černé jako ty řasy a&#160;přední vlasy, a&#160;lesklé jako filmová hvězda…</p>
			<p class="MLP-text">Strýček řekl, že je to Ilona Lányiová a&#160;je sólistkou budapešťské opery. Koloratursoprán. Například Gilda v&#160;Rigolettu nebo Rosina v&#160;Lazebníku sevillském… A&#160;Růženka byla jako v&#160;transu, ale babička se do toho vložila dřív… bylo to jistě pro ty šaty. Ale brzy jsem poznal, že ještě pro něco jiného.</p>
			<p class="MLP-text">Strýček totiž také řekl, že Ilona Lányiová je jeho snoubenka a&#160;budou se koncem září brát. A&#160;to byl asi pro babičku otřes.</p>
			<p class="MLP-text">Neboť babička umělce v&#160;rodině nesnese. I&#160;když má ráda muzea, obrazy a&#160;hudbu, i&#160;když miluje velké pěvce, třeba Carusa, který je už dávno mrtvý, nebo Destinovou, která je už také dávno mrtvá, v&#160;rodině umělce nesnese. „Jsou přecitlivělí, všechno je hned zraní, těžko je lze chápat,“ říká vídeňským dialektem, „ale kdyby jen to, to by ještě každý pochopil… Ale když oni mají různé divné zvyky a&#160;mravy a&#160;přitom jsou všelijak vyšinutí, to je to. Kdepak něco takového v&#160;našem rodě, naší rodině, to je nemožné…“ Ano, babička má ráda v&#160;rodině jen vysoké důstojníky, císařské, to jsem přece věděl dávno. Ale císař dávno není, a&#160;tak má tedy ráda aspoň ty bývalé. Bývalé vysoké císařské důstojníky. Ale ti už také dávno nejsou, nebo jsou-li, jsou už velmi staří, a&#160;tak je to vlastně dost hrozné. Umělce v&#160;rodině nesnese, a&#160;proto také ihned prohlásila, ať hvězdu k&#160;ní do pokoje nevodíme, a&#160;medvědu a&#160;tanečnici dala příkazy. A&#160;nakonec zatřásla hlavou a&#160;řekla, že z&#160;té svatby stejně sejde. „Z&#160;té svatby stejně sejde,“ řekla, „vždyť do konce září, kdy se mají brát, je ještě dlouho. Ještě skoro rok, vždyť za chvíli máme Vánoce.“ Ale tu ji Míša na pohovce opravil a&#160;řekl, že z&#160;té svatby asi nesejde a&#160;že se vezmou. Protože do konce září je krátko. Neboť je začátek září… A&#160;babička se zarazila, pak však mávla rukou, jako by končila řeč, a&#160;obrátila se ke mně. Stál jsem právě u&#160;kulatého stolku, na němž však tentokrát nebylo zhola nic, ani prázdná sklenka, ba ani samotné kolečko citrónu, tohle všechno bylo v&#160;této chvíli vedle v&#160;purpurovém pokoji… a&#160;tu mě vyzvala, abych řekl, jak jsem strávil prázdniny a&#160;co se vlastně vůbec děje… „To teď nechme,“ řekl jsem nedbale a&#160;rychle, protože jsem dnes vůbec neměl chuť svěřovat se a&#160;rozmlouvat, vše se teď točilo jen kolem hostů, „to teď nechme. Je začátek září a&#160;oni se koncem září vezmou.“ A&#160;babička měla čas jen otevřít ústa a&#160;zachrastit řetězem, rychle jsem odběhl. Odběhl jsem do kuchyně k&#160;Růžence, která si tam právě něco prohlížela. Prohlížela si krabici doutníků, kterou mi přinesl strýček.</p>
			<p class="MLP-text">Krabice byla z&#160;leštěného dřeva, hnědá, osmahlá jako strýčkův obličej a&#160;voněla tabákem. Růženka ji v&#160;kuchyni prohlížela dlouho a&#160;nakonec, když si ji prohlédla důkladně, řekla, že to není tabák, ale juchta nejlepší jakosti, a&#160;prvotřídní jsou i&#160;doutníky. Vskutku, byly velmi jemné, protáhlé, uprostřed měly hnědý papírový prsten s&#160;nápisem „Hawana“, pod tím „Rüger Dresden-Wien“, staniol byl hnědožlutý. „Je to velmi krásný dárek,“ řekla Růženka a&#160;dala krabici na stůl. Hvězda mi přinesla jinou krabici, a&#160;ta byla zvláštní jako ona: byla to bonboniéra.</p>
			<p class="MLP-text">V&#160;bonboniéře bylo cukroví v&#160;barevných staniolech, srdíčka, špalíčky, jehlánky, krychličky, kolečka, obdélníčky a&#160;koule ve dvou vrstvách. Srdíčka byla nadívaná kávovým krémem, ve špalíčku byla třešně, v&#160;jehláncích ananas, v&#160;krychličkách kokos s&#160;fíky, v&#160;obdélníčcích vanilkový krém, v&#160;kolečkách pomerančová kůra a&#160;v&#160;koulích rum. Nevěděl jsem to a&#160;kouli jsem překousl, abych se podíval dovnitř, a&#160;rum ihned vytekl a&#160;polil mi košili.</p>
			<p class="MLP-text">Také bonboniéru si Růženka v&#160;kuchyni dlouho prohlížela, až jsem jí musil chtěj nechtěj nabídnout. Vzala si tu kouli, ale nepolila se. Protože ji naráz celou spolkla… Ale řekla, že by si nejradši nevzala vůbec. Že je to divná bonboniéra. Horší jakosti… A&#160;chtěla dokonce cukroví vyndat z&#160;krabice a&#160;zvážit, kolik ho vlastně je. „Bude ho nejvýš,“ řekla, „kilo, víc ne. Ta krabice sama příliš váží. To se jen zdá, že je ho hodně.“ Nakonec řekla, že bonboniéra je pro mne vůbec špatný dárek. „Strýčkovy doutníky,“ ukázala na stůl, „jsou daleko lepší…“ Ale já jsem hned poznal, proč to o&#160;bonboniéře říká. Bylo to kvůli obrázku na víku.</p>
			<p class="MLP-text">Na obrázku na víku je pán s&#160;obličejem od slunce osmahlým a&#160;slečna ve žlutých šatech a&#160;fialovém pásu, s&#160;červenými korály, s&#160;náramky, prsteny a&#160;s&#160;černými zvlněnými vlasy. Oba sedí na lavičce z&#160;růžového mramoru, za nimi jsou vavříny a&#160;růže, a&#160;protože se nikdo nedívá, líbají se. Slečně není tedy ani vidět do tváře, a&#160;proto ani nevím, jaké má řasy. Ale Růženka mi krabici vytrhla z&#160;ruky a&#160;řekla, že má řasy dlouhé jako pavouk… Ale daleko podivnější je to, co leží u&#160;nohou těch dvou. Na zemi, posypané žlutým pískem. Leží tam převeliká bonboniéra. Zrovna taková, jako je tato. Zrovna taková a&#160;na jejím víku úplně stejný obrázek. Pán s&#160;obličejem od slunce osmahlým a&#160;slečna ve žlutých šatech a&#160;fialovém páse s&#160;červenými korály, s&#160;náramky, prsteny a&#160;s&#160;černými zvlněnými vlasy. A&#160;oba sedí na lavičce z&#160;růžového mramoru, za nimi jsou vavříny a&#160;růže, a&#160;líbají se. Protože se nikdo nedívá… A u jejich nohou leží na žlutém písku další bonboniéra. Úplně tatáž. Na jejím víku pán a&#160;slečna na růžové lavičce s&#160;vavříny a&#160;růžemi, jak se líbají, a&#160;u&#160;jejich nohou opět bonboniéra, pán a&#160;slečna, jak se líbají, a&#160;tak to jde dál a&#160;dál, stále se vše zmenšuje, až nakonec není vidět nic než barevnou tečku. Růženka řekla, že kdybych vzal lupu z&#160;otcovy pracovny, viděl bych obrázek ještě i&#160;v&#160;té tečce. Kdybych vzal mikroskop, který má zeměpisář v&#160;kabinetě, napadlo mi, viděl bych ještě dál, snad donekonečna. Ale mikroskop bych nevzal, protože bych do kabinetu nešel, a&#160;nešel bych ani pro lupu do pracovny otce, protože tam nikdo z&#160;nás jen tak pro nic za nic nesmí. A&#160;náhle mě zčistajasna něco napadlo. Napadlo mě, že ten obrázek z&#160;bonboniéry odněkud znám. Že jsem ho už někde viděl. Pána a&#160;slečnu na lavičce, jak se líbají, kde to jen bylo, kde to bylo… a&#160;pak jsem strnul. Za výkladem u&#160;Špitze! Špitz má krámek v&#160;Petrské ulici na Starém Městě, za výkladem je dost nepořádku a&#160;uvnitř to musí být ještě horší, sám Katz mi jednou řekl, že by tam nevkročil ani zanic, že jednou viděl na vlastní oči, jak mu tam po pultě běhá myš… byl to strašný objev. Ale pak mi blesklo, že Špitz přece vůbec cukroví neprodává. Že Špitz přece prodává kůže. Různě velké kůže na boty, tašky a&#160;řemeny… byl jsem z&#160;toho zmaten. „Ale co,“ řekl jsem, když se mě Růženka ptala, co mi je, „nic. Jen že ten obrázek z&#160;bonboniéry znám. Že jsem jej už viděl. U&#160;Špitze za výkladem, co má krámek v&#160;Petrské na Starém Městě. Ale Špitz přece prodává kůže!“ A&#160;tu řekla, kdo ví, zda též neprodává cukroví. „Třeba tajně,“ řekla, „pod pultem. Pod tím pultem, na němž běhá myš, jak viděl sám pan Katz, aby neplatil daně…“ A&#160;pak řekla, že se jí hned zdálo, že v&#160;tom rumu v&#160;koulích musila být namočená kůže. Zda se také mně nezdálo, že byl kus kůže i&#160;v&#160;těch kolečkách s&#160;pomerančovou kůrou? A&#160;tu bych byl přísahal, že tam něco takového bylo. Nebyla to pomerančová kůra, ale kus kůže… A&#160;tu se náhle Růženka usmála a&#160;řekla, kdyby to tak věděla ta naše nebohá babička… Řekla to jen tak, nemá přece babičku ráda a&#160;schválně neotírá její obraz, aby byl zaprášený, a&#160;babička nemůže Růženku také ani vidět a&#160;říká, že je u&#160;nás jen pro zlost… A&#160;mně to nedalo, rychle jsem odběhl k&#160;babičce, abych jí sdělil, na co jsme právě s&#160;Růženkou přišli.</p>
			<p class="MLP-text">Ale sotva jsem tentokrát vešel do pokoje, již se mě Míša ptal, proč se tak šklebím. Zda jsem něco nesnědl… A&#160;tak jsem řekl, kůži. Neboť hvězda mi koupila bonboniéru u&#160;Špitze, co má krámeček s&#160;kůžemi v&#160;Petrské na Starém Městě. A&#160;tu babička vykřikla, až se jí rozklimbal briliant v&#160;uchu, že „od Špitze, co má velkoobchod kůží“, a&#160;abych hned dal bonboniéru z&#160;ruky. Ač jsem ji právě vůbec nedržel, protože ležela v&#160;kuchyni na stole… A&#160;abych se jí už nikdy nedotýkal, protože může být zkažená. Že jistě Špitz prodává cukroví pod pultem… „Ale to, co říká ta se smetákem,“ řekla pozlobeně, „je učiněná hloupost. To není kvůli žádným daním, ale protože nesmí cukroví mít, když má velkoobchod kůží…“ A&#160;pak stočila oči vzhůru a&#160;řekla, že si hned myslila, že je to podezřelé, sotva tu zpěvačku zhlédla. Že by za císaře pána takhle oblečená chodit nemohla. Že by s&#160;ní byli brzy vyběhli. A&#160;kdo ví, kdo to vůbec je a&#160;co je to zač, řekla, jestli vůbec v&#160;té budapešťské opeře zpívá. Že asi sotva. Protože opera v&#160;Budapešti je opera královská. „Asi tancuje v&#160;nějakém baru,“ řekla a&#160;trochu zavadila zrakem o&#160;skleněnou vitrínku, „třeba tančí v&#160;tom baru na třídě Hungaria. Tam, co jsou dělostřelecké kasárny… Jeden uherský batalión a&#160;jeden český regiment… Ale ten bar je tam jistě až teď,“ prohlásila rázně, „za císaře pána tam ten bar jistě nebyl… Tu barovou tanečnici,“ dodala s&#160;pohledem k&#160;vitrínce, „už nechci ani vidět.“ A&#160;pak zas mávla rukou, jako by končila řeč, a&#160;vyzvala mě, abych řekl, jak to teď po prázdninách vypadá ve škole a&#160;co se děje… „To teď nechme,“ řekl jsem opět nedbale a&#160;rychle a&#160;pohlédl na kulatý stolek, na němž nebyla ani prázdná sklenka, ba ani kolečko citrónu, všechno bylo vedle v&#160;purpurovém pokoji, dnes jsem vskutku neměl chuť svěřovat se a&#160;rozmlouvat, vše se jen točilo kolem hostů, „to teď nechme. Bonboniéry se tedy nedotknu,“ usmál jsem se, „je začátek září, to to letí…,“ a&#160;babička strnula, zařinčela řetězem a&#160;já jsem honem odběhl. Do kuchyně pro bonboniéru od Špitze. Odnesl jsem ji do purpurového pokoje, kde všichni seděli, matka, otec, strýček i&#160;ona, hvězda, a&#160;kde teď seděla i&#160;Růženka. Mlčky jsem dal bonboniéru na stůl k&#160;likéru, sklenkám, kolečkům citrónu a&#160;už jsem na ni ani nepohlédl. Aby se hvězda zeptala proč… Ale stalo se něco jiného.</p>
			<p class="MLP-text">Sotva jsem vešel a&#160;dal bonboniéru na stůl, hvězda zatleskala a&#160;začala se na mne usmívat rubínovými rty a&#160;černýma lesklýma očima, usmívat se na mě přes ty dlouhé, tenké, černé řasy, z&#160;nichž jsem byl úplný jelen, a&#160;náhle řekla: „Mihály, gyönyörü fiu, gyönyörü kiss fiu.“ A&#160;německy dodala, abych sedl ke klavíru a&#160;něco zahrál.</p>
			<p class="MLP-text">A&#160;matka se usmála a&#160;začala mě omlouvat, omlouvat, že toho ještě moc neumím, neučím se dlouho…, ale hvězda to vesele přešla a&#160;otec hodil hlavou a&#160;poručil, abych zahrál. A&#160;tak mi nezbývalo než zahrát. Ale než jsem sedl k&#160;pianu, jež je v&#160;rohu pokoje u&#160;zrcadla, musil jsem chtěj nechtěj odběhnout pro noty, které jsou v&#160;pokoji u&#160;babičky. Nebylo vyhnutí, neboť bez not bych byl nezahrál vůbec nic. A&#160;tak když babička viděla, že opět vcházím do pokoje, zeptala se chladně, zda jsme už po večeři a&#160;zda snad ta tanečnice z&#160;baru s&#160;námi také nejedla… Řekl jsem, že ano, i&#160;když to nebyla pravda, bylo teprve odpoledne. A&#160;tu dřív než mohla babička zas vykřiknout, zeptal se medvěd, zda pro něco nejdu. Zda snad pro noty? Řekl jsem, že ano. Jdu pro noty, protože budu hrát. A&#160;tu babička vzdychla a&#160;řekla, tak abych vzal tedy něco lehčího. Lehčího, co se hodí pro tanečnici z&#160;třídy Hungaria, kde jsou dělostřelecké kasárny… A&#160;Míša zvolal, že musím zahrát něco hezkého, protože se musím pochlubit. Zahrát to, co nejlépe umím. A&#160;babička vytáhla kostnatou ruku z&#160;rámu, mávla jí a&#160;řekla, tak ať tedy vezmu „Tichou noc“. Ale medvěd zabručel, že nejsou Vánoce, že je přece začátek září. „No ano, začátek září,“ zabručel a&#160;pak na mě koukl a&#160;řekl: „Když je tou zpěvačkou v&#160;královské opeře v&#160;Budapešti, tak zahraj něco uherského. Brahmsův tanec…“ A&#160;hned se začal na pohovce natřásat a&#160;hýbat rukama a&#160;kroutit hlavou a&#160;přitom se smál na tanečnici ve vitrínce, která však byla nápadně tichá, tiše hleděla k&#160;podstavečku a&#160;skoro vůbec nemluvila… A&#160;babička zvolala, že je tanečnicí v&#160;baru, co je vedle dělostřeleckých kasáren, a&#160;té abych zahrál tyrolskou. Třeba Andenkn, když se už musím chtěj nechtěj pochlubit. To že bude pro tanečnici z&#160;baru lepší než Brahms. Kterému stejně nerozumí… A&#160;začala si tiše prozpěvovat, což se stává velmi zřídka, asi jednou za šest let:</p>
			<p class="MLP-verse--I---12-12">A&#160;Blatt von an Bleaml, a&#160;Stäuberl an Erd,<br/>von an Bodn, den ma liabt von an Land,<br/>dös oam werth…</p>
			<p class="MLP-text">Vzal jsem tedy Almenrausch, sešit tyrolských písní, kde je na čtvrté stránce Andenkn, a&#160;vyšel z&#160;pokoje. A&#160;pak jsem v&#160;purpurovém pokoji, kde byli všichni shromážděni, usedl k&#160;pianu a&#160;hrál Andenkn. A&#160;Blatt von an Bleaml… Když jsem skončil a&#160;chtěl vstát z&#160;židle, začali kromě otce všichni tleskat a&#160;matka řekla, abych ještě zahrál nějakou českou… A&#160;tak jsem přidal „Teče voda teče“, slovenskou, jež se matce vždy líbila a&#160;také prezidentovi, který loni na podzim zemřel a&#160;jehož obraz visí vedle jeho nástupce v&#160;tomto purpurovém pokoji na zdi… A&#160;když jsem skončil, opět tleskali kromě otce a&#160;hvězda volala „bravo“, smála se a&#160;stále opakovala: „de gyönyörüen játszot, de gyönyörüen játszot, Miska, Misi, gyönyörü fiu, gyönyörü kiss fiu…“ A&#160;matka se usmívala a&#160;byla spokojena, a&#160;snad také otec, i&#160;když se neusmíval, netleskal, nemluvil a&#160;na mě ani nepohlédl, bylo mi to jedno… a&#160;tu, jak jsem tak tu hvězdu viděl, napadlo mě, že je vlastně příjemná a&#160;milá, milá a&#160;hodná a&#160;má mě zřejmě velmi ráda, i&#160;když mě vlastně vůbec nezná… a&#160;s&#160;lítostí jsem pohlédl na stůl k&#160;likéru, sklenkám a&#160;citrónům, kde ležela její bonboniéra, jíž jsem si nevšímal stejně jako ona, bonboniéra od Špitze…</p>
			<p class="MLP-text">A&#160;pak matka požádala hvězdu, aby zahrála ona.</p>
			<p class="MLP-text">Sedla ke klavíru, sáhla si na červené korále a&#160;pak jednou rukou mávla do kláves a&#160;německy řekla, že zahraje něco ze svého repertoáru… Byl jsem zvědav, zda vůbec bude moci s&#160;těmi dlouhými červenými nehty hrát, aspoň ta má stará vdova profesorka v&#160;Hradební vždy dbala na to, abych měl ostříhané nehty…, ale hvězdě nehty zřejmě nevadily. Rozběhla se prsty po klávesách a&#160;za chvilku jsem poznal, že je to Rigoletto, Gilda. A&#160;pak Rosina, Lazebník… A&#160;tu když dohrála, ani nevím, jak se to stalo, zvolal jsem, aby to také ještě zazpívala. Snad proto, že se mi Gilda a&#160;Rosina tak líbí. A&#160;tu se usmála, řekla „gyönyörü Miska“ a&#160;začala hrát a&#160;zpívat…</p>
			<p class="MLP-text">Seděli jsme jako v&#160;transu. Pokojem se rozléhal jasný křehký hlas slavíka, rozezvučel křehce a&#160;jasně porcelán, který v&#160;pokoji porůznu je, obrazy, broušené zrcadlo, všechno, co tu bylo, snad i&#160;ty portréty dvou prezidentů, zpíval italsky a&#160;bylo to nádherné. Takhle zpívat jsem ještě nikdy v&#160;nějakém bytě, pokoji, neslyšel, leda z&#160;rádia či gramofonu, bylo to tak nádherné, jako by zpívala sama Amelitta Galli-Curci, kterou máme na gramofonové desce… Když skončila, musili jsme všichni moc tleskat, a&#160;já jsem tleskal nejvíc ze všech. Byla velmi veselá, smála se, hleděla skoro jen na mne a&#160;opakovala: „gyönyörü Miska, Misi, gyönyörü Misi…“</p>
			<p class="MLP-text">A&#160;pak nadšeně a&#160;jistě celý rudý jsem běžel do pokoje k&#160;babičce, abych sklidil Almenrausch, sešit tyrolských písní, a&#160;tu, když jsem tam vběhl, ani jsem nevěřil očím. Babička byla vykloněna z&#160;rámu, skoro nedýchala, zářila a&#160;volala, že jsem hrál krásně, překrásně, nádherně, zvláště tu Gildu a&#160;Rosinu… „Copak ten Almenrausch,“ volala, „to jen taktak ušlo, ale tu Gildu a&#160;Rosinu… já jsem celá pryč, jak hraje…“ Musil jsem jí říci, že Gildu a&#160;Rosinu jsem já nehrál. To že hrála ta sólistka z&#160;budapešťské opery. A&#160;tu babička prudce mávla rukou a&#160;vzkřikla, že to ta tanečnice z&#160;třídy Hungaria nehrála, když jsem to hrál já. „Jak by tohle mohla hrát barová tanečnice,“ vzkřikla, „to dá přece rozum, že ta ne.“ A&#160;medvěd se na mě potměšile koukl a&#160;řekl, abych pověděl ještě něco… A&#160;tak jsem babičce řekl, že ona také zpívala. Ta sólistka královské opery v&#160;Budapešti. Gildu a&#160;Rosinu… A&#160;tu babička vztyčila hlavu, udiveně na mne pohlédla a&#160;řekla, že o&#160;žádném zpěvu neví. Že slyšela jen, jak jsem hrál. Gildu z&#160;Rigoletta a&#160;Rosinu z&#160;Lazebníka. A&#160;to že se mi povedlo, ač vůbec není jisté, že tomu ta tanečnice z&#160;třídy Hungaria rozuměla. Takové že mají smysl jen pro něco lehčího… Nejvýš tak ještě pro hraběnku Maricu… A&#160;medvěd se hned dal do smíchu a&#160;bručení a&#160;hleděl na tanečnici ve vitrínce, která mlčela a&#160;hleděla k&#160;podstavečku, a&#160;babička ho okřikla, aby nevyváděl, a&#160;hrábla teď rukou kamsi pod rám, asi pro cukroví. A&#160;pak mě, když jsem již vybíhal z&#160;pokoje, pohybem ruky zadržela a&#160;zeptala se, kde jsem vlastně ten Almenrausch sebral. Zda jsem jej po někom nezdědil… „Jak dlouho jej má?“ zvolala, „má jej týden, měsíc nebo rok? Anebo snad dva či snad, panebože… deset?“ Ale já jsem se jen usmál, mávl rukou, byli v&#160;purpurovém pokoji, musil jsem jít k&#160;nim, rychle jsem vyběhl z&#160;pokoje a&#160;za mnou jen zařinčelo.</p>
			<p class="MLP-text">Když jsem vběhl do purpurového pokoje, kde na stole u&#160;likéru, sklenek a&#160;citrónů ležela bonboniéra, jíž si dosud nikdo nevšiml, strýček právě mluvil o&#160;svatbě. Že bude u&#160;nich doma, v&#160;Rakousku, a&#160;jako by mu na modrou vázanku skanula slza, zeptal se, zda teď dostaneme vízum, abychom mohli přijet, když jsou v&#160;jejich zemi okupanti… a&#160;pak řekl, že Ilona Lányiová má už pozvání do pařížské opery, kde bude zpívat Normu, Aidu a&#160;Lucii z&#160;Lammermooru… „Její dědeček byl plukovník ve štábu císařské královské tělesné gardy,“ usmál se na ni a&#160;na nás, „nosil tmavozelenou uniformu s&#160;šarlatově červenými a&#160;zlatými výložkami a&#160;žlutými knoflíky, bílé jelenicové kalhoty a&#160;vysoké jezdecké boty. Johann von Lányi…“</p>
			<p class="MLP-text">A&#160;tu jsem se už neudržel a&#160;jako divý jsem vyrazil z&#160;pokoje, abych babičce řekl tuhle obrovskou zvěst. Že dědeček hvězdy byl plukovník ve štábu císařské královské tělesné gardy a&#160;nosil nádhernou uniformu. Johann von Lányi… A&#160;tu babička spráskla ruce, které bleskurychle vystrčila z&#160;rámu, zdvihla oči vzhůru a&#160;řekla, že <span class="MLP-znak-kurziva-11b">dědeček nejlepší pěvkyně královské opery v&#160;Budapešti Ilony Lányiové</span>… A&#160;že tu Gildu a&#160;Rosinu nejen krásně zahrála, ale i&#160;nádherně zazpívala, a&#160;že je to velká umělkyně, která má otevřený svět… A&#160;medvěd řekl, zda tanečnice z&#160;třídy Hungaria nepojede zpívat do Paříže Normu, Aidu a&#160;Lucii z&#160;Lammermooru…, a&#160;když jsem přisvědčil, babička řekla, že sólistka královské opery v&#160;Budapešti má ještě lepší hlas než sama Amelitta Galli-Curci, kterou máme na gramofonových deskách…</p>
			<p class="MLP-text">Pozdě večer odjížděli. Autem na nádraží a&#160;pak nočním vlakem domů. Domů ke strýčkovi, do Rakouska, kde jsou okupanti. Šel jsem je vyprovodit před dům, zatímco matka a&#160;otec s&#160;nimi jeli až na nádraží. I&#160;otec jel až na nádraží, ač něco takového nikdy nedělal, zvláště u&#160;matčiných příbuzných. A&#160;Růženka také seběhla k&#160;autu a&#160;opět nespouštěla pěvkyni z&#160;očí. Nejvíc si prohlížela její účes a&#160;pak ty její předlouhé pavouci řasy, ač ty jistě už příliš dobře vidět nebyly, neboť na ulici svítily jen dost slabé pouliční lampy. Pak jsme se se strýčkem a&#160;pěvkyní rozloučili. Pohlédla na mě, pohladila… Loučil jsem se s&#160;ní dlouho, dlouho, skoro ještě déle, než se někdy loučím s&#160;Brachtlem. Řekla, že v&#160;říjnu chtějí do Švýcar, dostanou-li ovšem pasy, že od té doby, co jsou v&#160;zemi okupanti, se už tak lehko cestovat nedá. Ale že věří, že se shledáme. „Snad všechno dobře skončí a&#160;nebude válka,“ řekla. Když zavřeli dvířka a&#160;auto se rozjelo, když jsme zamávali a&#160;auto zmizelo za rohem, Růženka řekla, že se jí zdá, že ty řasy nejsou <span class="MLP-znak-kurziva-11b">její</span> a&#160;že se diví, že neměla klobouk… „Možná však,“ řekla zamyšleně, „že se teď u&#160;nich klobouky nenosí. Je to velká umělkyně a&#160;strýček s&#160;ní pochodí. Kouknu se na karty.“</p>
			<p class="MLP-text">Když jsme se vrátili do purpurového pokoje, leželo tam album gramofonových desek, velká mše h moll Johanna Sebastiana Bacha, sbor a&#160;orchestr basilejského rozhlasu řídil slavný dirigent Artur Jacobson, o&#160;němž se často psalo i&#160;u&#160;nás, a&#160;v&#160;té mši zpívala Ilona Lányiová sopránové sólo… ale ležela tam také ještě ta bonboniéra, na stole vedle likéru, sklenek a&#160;citrónů, no ovšem… A&#160;tím to tedy všechno ještě nekončilo. Chytil jsem bonboniéru a&#160;pln vzrušení a&#160;zvědavosti jsem letěl k&#160;babičce. No a&#160;medvěd mě zase předešel. Zeptal se mě, proč tak pozdě večer spěchám a&#160;co nesu. Zda ne bonboniéru od té tanečnice z&#160;baru z&#160;třídy Hungaria, které se nemám dotýkat… A&#160;tu babička chladně řekla, že tak velká umělkyně z&#160;královské opery, jako je Ilona von Lányi, tu bonboniéru od Špitze koupit nemohla. To že je vyloučeno. „To je vyloučeno, aby byla <span class="MLP-znak-kurziva-11b">od Špitze</span>,“ řekla… A&#160;tu jsem se babičky zeptal, <span class="MLP-znak-kurziva-11b">od koho</span> pak tedy bonboniéra je, a&#160;tu na mě babička zpytavě koukla, přejela si jazykem rty a&#160;řekla, <span class="MLP-znak-kurziva-11b">od otce</span>. „No ano, od otce,“ řekla s&#160;údivem, že lapám vzduch, „od otce, anebo od toho jeho nevlastního bratra…“ Odvětil jsem, že je to vyloučeno. „To je vyloučeno,“ řekl jsem. „Otec mi nikdy bonboniéru nedává a&#160;strýček Vojta u&#160;nás tyto dni vůbec nebyl.“ A&#160;tu babička zatřásla hlavou a&#160;prohlásila, že se velmi mýlím.</p>
			<p class="MLP-text">„Velmi se mýlí,“ řekla klidně vídeňským dialektem, „jak to může vědět? Copak ví, co a&#160;jak mu umí podstrčit? Policie a&#160;špióni,“ zatřásla hlavou, „umí jiné věci než podstrkovat dětem zkažené krabice s&#160;bonbóny.“ A&#160;když jsem bezmocně klesl do křesla vedle stolku, prohlásila: „Tak velká pěvkyně by nevybrala bonboniéru, která je u&#160;Špitze za výkladem. Aby na první pohled poznal, od koho je. Nehledě na ten obrázek na víku, který se pro něho vůbec nehodí. Tak velká pěvkyně, která daruje rodině velkou Mši h moll Johanna Sebastiana Bacha se sebou a&#160;Jacobsonem, by vzala bonboniéru s&#160;dětmi, kytičkou či kotětem, má přece vkus. Bonboniéra je sice od Špitze, ale koupil ji otec. Od Špitze…“ A&#160;tu medvěd zabručel, zda od toho, co má krámek s&#160;kůží na Starém Městě, a&#160;babička řekla, od toho, co má velkoobchod kůží v&#160;Petrské a&#160;prodává cukroví pod pultem, na kterém běhají myši…</p>
			<p class="MLP-text">A&#160;tak druhý den odpoledne jsem spěchal do Petrské ulice, abych se podíval do Špitzova výkladu. Na ten obrázek. Na pána s&#160;obličejem od slunce osmahlým a&#160;slečnu ve žlutých šatech a&#160;fialovém páse s&#160;rubínově červenými korály, náramky, prsteny, dlouhými červenými nehty a&#160;černými zvlněnými vlasy. Jak oba sedí na lavičce z&#160;růžového mramoru, za nimi jsou vavříny a&#160;růže a&#160;líbají se, neboť se nikdo nedívá. A&#160;jak u&#160;jejich nohou na žlutém písku leží bonboniéra se stejným obrázkem na víku a&#160;tak dále… A&#160;když jsem konečně doběhl na kraj temného průchodu, kde se Petrská ulice ztrácí, hned jsem přistoupil ke Špitzově výkladu a&#160;podíval se zaprášeným sklem na obrázek…</p>
			<p class="MLP-text">Jak osmahlý pán ukazuje slečně <span class="MLP-znak-kurziva-11b">ve fialových šatech s&#160;žlutým límcem</span> u&#160;lavičky, za níž jsou <span class="MLP-znak-kurziva-11b">bílé šeříky</span>, své <span class="MLP-znak-kurziva-11b">krásné nové boty</span> a&#160;u&#160;jejich nohou na <span class="MLP-znak-kurziva-11b">bílém</span> jemném písku leží <span class="MLP-znak-kurziva-11b">kus čtyřbarevné kůže</span> s&#160;nápisem „Salomon Spitz, obchod kůží“…</p>
			<p class="MLP-text">A&#160;pak jsem se ještě odvážil nahlédnout do krámku otevřenými dveřmi, ale jen zpovzdáli a&#160;jako myška, aby to nebylo nápadné, pohlédnout na ten pult, po kterém běhá myš, jak řekl Katz, a&#160;pod nímž prodává Špitz ty bonboniéry. Ale když jsem do krámku na­hlédl, nebyl tam žádný pult, jen na zdi visel kus kůže a&#160;Špitz právě u&#160;ní stál a&#160;řezal z&#160;ní jakési paní kousek na podrážky…</p>
			<p class="MLP-text">A&#160;tak mi nezbývalo než zase honem běžet domů a&#160;zase hned k&#160;babičce, abych jí řekl, co jsem právě zjistil. U&#160;Špitze v&#160;Petrské ulici. Že je v&#160;tom obrázku mýlka. Že je to sice obrázek trošičku podobný, ale úplně jiný. A&#160;že je mýlka i&#160;v&#160;tom pultu. Neboť tam vůbec žádný pult není. A&#160;že tedy má Špitz vskutku jen krámek s&#160;kůží a&#160;žádné cukroví neprodává.</p>
			<p class="MLP-text">A&#160;tu babička zdvihla oči a&#160;řekla, že cukroví nevede… Ale že to není pravda, protože jsem tam byl ve dne… Kdybych přišel v&#160;noci, viděl bych, co prodá bonboniér… Pod tím pultem, který si tam na noc přináší. A&#160;abych tu bonboniéru od otce a&#160;jeho bratra nejedl a&#160;už nikdy k&#160;Špitzovi do Petrské nešel… „Bože, co jsem to jen dělala, že mě takhle trestáš,“ vzdychla a&#160;pokojem se ozvalo zařinčení, „vždyť jsem byla vždycky zbožná, chodila k&#160;Svatému Michaelu, pálila svíčky, četla ty knížky… nikomu v&#160;životě jsem neubližovala, nebo snad ano?… Za chvilku budou Vánoce a&#160;on mi o&#160;těch prázdninách a&#160;škole vůbec nic nepověděl. On mi ani neřekl, co se vůbec děje. Bože, <span class="MLP-znak-kurziva-11b">jak je to už dlouho</span>, co tu takhle…,“ ale já ani dnes neměl chuť svěřovat se a&#160;rozmlouvat, pohlédl jsem na medvěda, který se tajně smál, a&#160;na tanečnici ve vitrínce, která stále ještě byla zmlklá a&#160;tichá, tiše hleděla k&#160;podstavečku a&#160;teď si i&#160;cosi neslyšně šeptala, a&#160;v&#160;řinčení, jež pak znovu náhle vyrazilo ze zdi, jsem vyšel z&#160;pokoje.</p>
			<p class="MLP-text">A&#160;venku na ulicích tlampače, na jasném modrém nebi letadla a&#160;v&#160;novinách plno zpráv, samé řeči, schůzky, jednání, jednání a&#160;schůzky v&#160;pohraničí, německá strana, jejíž jméno jsem znal, a&#160;anglický lord, jenž k&#160;nám přijel a&#160;teď tu byl, zkrátka zprávy o&#160;situaci vážné, napjaté a&#160;tu a&#160;tam něco i&#160;o&#160;válce… v&#160;pokojíku jsem potmě spolkl kouli s&#160;rumem a&#160;zapnul na chvilku své malé nové rádio u&#160;gauče.</p>
		</div>
</body>
</html>