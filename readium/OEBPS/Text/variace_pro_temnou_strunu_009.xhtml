<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>variace_pro_temnou_strunu-5</title>
		<link href="../Styles/variace_pr_idstyles.css" rel="stylesheet" type="text/css"/>
	</head>
	<body id="variace_pro_temnou_strunu" xml:lang="cs-CZ">
		<div>
			<p id="toc_marker-4" class="MLP-uroven2-kapitola"><a id="x.35723"></a>4</p>
			<p class="MLP-text-bez1radku"><span>Otec prošel bytem, do něhož svítilo květnové slunce, pak se vrátil ke dveřím a&#160;procházel znovu, tentokrát však pomalu a&#160;s&#160;přivřeným zrakem jako na procházce jarní přírodou, a&#160;mně se pořád zdálo, jako by se za ním ploužili nějací lidé. Lidé, jež jsem nedávno musil někde vidět, nějaké mé tety, starší sestřenice, sem tam pán v&#160;žaketu, cylindru, ba i&#160;v&#160;parádní vojenské uniformě… a&#160;tu mě napadlo, zda ti lidé nemají podivné korouhve a&#160;transparenty, nestojí-li s&#160;korouhvemi a&#160;transparenty ještě i&#160;přede dveřmi na schodech, před zaskleným domovním vchodem na ulici, neřídí-li je tam dokonce strážníci… a&#160;pak se mi zdálo, že to v&#160;našem bytě není procházka přírodou, ale spíše muzeem, které náhle otevřeli a&#160;dovnitř se hrne celé procesí. Byl to ovšem klam, proč by se byli hrnuli právě mé tety, sestřenice, páni v&#160;žaketu, cylindru a&#160;vojenských uniformách a&#160;proč by měli transparenty a&#160;korouhve? V&#160;našem bytě bylo ve skutečnosti jen pár lidí, nějaký místní truhlář, zedník, elektrikář, instalatér, malíř, tedy pár ubohých, ale což to. Otec, jak pomalu a&#160;s&#160;přivřeným zrakem procházel bytem, si mne a&#160;Růženky téměř nevšímal, jako bychom byli mouchy, a&#160;nevšímal si ani matky, která jako by šla mezi tetami, sestřenicemi a&#160;ostatními až kdesi vzadu, šlo o&#160;jakési záhadné přezírání, jež jsem nechápal. Snad přezírá proto, myslil jsem si, aby strašil. „Strašil,“ zašeptala Růženka, „pro pána krále, proč? A&#160;</span><span class="MLP-znak-kurziva-11b">koho</span><span> vlastně? Copak je tu nějaké procesí tet nebo vojenských pánů? Řemeslníky přece nebude strašit, když je pozval. Anebo že by strašil strážníky?“ Tiše se zasmála. „Já si myslím, že ti se ho bojí i&#160;bez strašení. Já si myslím, že se s&#160;nimi nemazlí. Něco chystá, to je to!“ A&#160;dodala ještě, že je asi nerad, že jsem zde a&#160;všechno vidím. Že by byl možná radši, kdybych běhal někde po ulici. Možná však, že je mu to jedno. A&#160;sotva to dořekla, div se nezhroutila. Zatímco elektrikář, instalatér a&#160;malíř zmizeli v&#160;koupelně, my jsme vešli do purpurového pokoje.</span></p>
			<p class="MLP-text">A&#160;tam to začalo.</p>
			<p class="MLP-text">U&#160;dvou obrazů v&#160;těžkých zlatých rámech.</p>
			<p class="MLP-text">Procesí s&#160;korouhvemi a&#160;transparenty, které bylo zcela jistě jen pouhý klam, jako by si stouplo k&#160;protější zdi a&#160;matka jako by se postavila pod korouhev, na níž byl maják s&#160;hvězdou.</p>
			<p class="MLP-text">„Skočte pro domovníka, ať přijde s&#160;nářadím a&#160;štaflemi, ať to skončíme,“ nařídil otec Růžence, aniž na ni koukl, a&#160;Růženka vylétla z&#160;pokoje. Domovník už zatím musil být někde na schodech, protože přišel okamžitě.</p>
			<p class="MLP-text">„Ať to skončíme, pane Hron,“ řekl otec, když domovník vešel do pokoje s&#160;nářadím a&#160;štaflemi, „snad jste si nemyslil, že lidé budou věčně kolem sebe trpět nějaké přízraky nebo si nechají věčně otravovat život? Viděl jste někdy staré skleníky?“</p>
			<p class="MLP-text">„Starý skleníky jsem viděl v&#160;klášteře u&#160;Panen, ať je…,“ vycenil domovník chrup, „nebeskej Otec chrání,“ a&#160;otec kývl a&#160;ukazuje na levý obraz řekl:</p>
			<p class="MLP-text">„Svěste to. Skoby tam nechte.“</p>
			<p class="MLP-text">Procesí s&#160;korouhvemi a&#160;transparenty jako by sebou trhlo a&#160;pohlédlo na matku pod majákem s&#160;hvězdou. Matka pod ním stála jako socha a&#160;mlčela. Mlčela a&#160;stála jako socha, i&#160;když jsem na ni pohlédl já, ani mne nevnímala. Otec si tím strnulým tichem proklestil cestu do své pracovny, chvíli se tam zdržel, a&#160;když se vrátil, měl v&#160;rukou jakési dva tenké obrázky.</p>
			<p class="MLP-text">Domovník stál již na štaflích a&#160;snímal levý obraz. Když jej podával dolů, štafle se s&#160;ním pohnuly, ale nespadl. Byl to silný člověk s&#160;nízkým čelem, hustým obočím, mohutnou šíjí a&#160;obrovskýma svalnatýma rukama s&#160;černými chlupy na zápěstí, byl zřejmě na snímání těžkých obrazů zvyklý. Tohle byl portrét krásného mladého muže s&#160;lehkým úsměvem na rtech a&#160;se zlatým přívěskem na červené stuze. Pak domovník chňapl obraz, který mu otec podal, a&#160;zdvihl jej jako pírko. Byla to fotografie prezidenta republiky na koni.</p>
			<p class="MLP-text">Ač muž se zlatým přívěskem na stuze byl slavný ministr zahraničí z&#160;roku 1810 a&#160;stal se pak druhým pánem v&#160;zemi, matka pod majákem s&#160;hvězdou stála jako socha, mlčela a&#160;procesí jako by stálo jako zkamenělé. Ale zato v&#160;pokoji jako by cosi zazvučelo. Zprvu jsem myslil, že to pochází z&#160;klavíru, který stál v&#160;rohu, že do něho někdo strčil a&#160;on zazvučel nějakou skrytou strunou. Ale v&#160;té chvíli bylo u&#160;něho prázdno, jen zrcadlo nad ním jako by obráželo transparenty a&#160;korouhve, zvuk musil pocházet z&#160;vedlejšího pokoje. Z&#160;pokoje babičky, který s&#160;tímto pokojem sousedil vysunutým rohem a&#160;do něhož jsme měli teprve přijít. Otec se otočil a&#160;pohlédl na obraz, jenž byl na stěně vpravo. Usmíval se z&#160;něho stařičký mocnář s&#160;růžovými tvářemi, fialkovýma očima a&#160;šedými licousy. Usmíval se na nás dětsky nevinným úsměvem. Visel tu, i&#160;když se vlastní dědeček k&#160;nám na zeď nikdy nedostal.</p>
			<p class="MLP-text">„Skleníky není všechno, pane Hron,“ řekl otec, „jsou věci ještě horší. Třeba pořád někomu vykládat o&#160;skřítcích a&#160;poslušných kůzlatech. Pořád mu vykládejte nesmysly, dávejte mu odvar z&#160;makovic a&#160;zblázníte ho úplně. Měl jste někdy v&#160;rukou nějaké bavlnky?“</p>
			<p class="MLP-text">„Měl jsem jednou na provaze blouznivýho,“ vycenil správce chrup, „byl to bejvalej topič od Panen, ať ho Matka boží spasí,“ a&#160;otec kývl, ukázal na obraz a&#160;řekl:</p>
			<p class="MLP-text">„Svěste to, musí pryč. Na jedné zdi prezident a&#160;císař být nemohou.“</p>
			<p class="MLP-text">I&#160;když císař byl už jednadvacet let mrtev a&#160;starý prezident už nebyl dva roky prezidentem…</p>
			<p class="MLP-text">A&#160;domovník svěsil i&#160;císaře.</p>
			<p class="MLP-text">Když jej podával dolů, štafle se s&#160;ním zaklátily víc než při muži s&#160;rounem, ale udržely ho i&#160;tentokrát. Byl to silný, svalnatý člověk a&#160;já si teď všiml, že nějak divně vypadá. Jako by měl jakousi červenou špičatou čepici, jakou nosí skřítci nebo kůzle Roháček, něco jako kápí, a&#160;na těle nějaký červený šat, něco jako trikot, takhle jsem domovníka ještě nikdy neviděl, svěsil císaře.</p>
			<p class="MLP-text">A&#160;ač to byl císař, matka pod majákem a&#160;hvězdou stála jako socha a&#160;mlčela zas. Procesí jako by k&#160;ní vzhlíželo marně. V&#160;té chvíli však v&#160;pokoji opět zazvučelo. Rychle jsem pohlédl ke klavíru. Nestála u&#160;něho živá duše, jen zrcadlo nad ním jako by obráželo nehybné korouhve a&#160;transparenty. Nebylo pochyb. Ten zvuk pocházel z&#160;pokoje babičky, kam jsme teprv měli přijít, a&#160;já se trochu zachvěl. Otec se otočil k&#160;domovníkovi a&#160;podal mu druhý obraz. Byla to fotografie druhého prezidenta, který byl zvolen před dvěma léty.</p>
			<p class="MLP-text">Domovník ji chňapl a&#160;zdvihl jako pírko. Zavěsil ji a&#160;já si teď všiml, že má i&#160;zvláštní nářadí. Jako nějaké kopí nebo halapartnu, jakou jsem neviděl ani v&#160;muzeu středověkých zbraní, stálo to u&#160;štaflí, ale na prohlížení nebyl čas.</p>
			<p class="MLP-text">Purpurová zeď, zvyklá na barevné obrazy v&#160;těžkých zlatých rámech, vypadala náhle zcela jinak, když místo nich visely šedé, černě rámované fotografie, připadala jaksi cize, zrůdně, neskutečně, otec ustoupil a&#160;zdvihl hlavu. Procesí jako by se dotkla slabá naděje. Zíralo na otce, co řekne. A&#160;otec řekl… Že musí pryč i&#160;to, co je pod císařem a&#160;knížetem Metternichem.</p>
			<p class="MLP-text">„Pod prezidenty je to nemožné,“ řekl do ticha, protlačil se ke stolku, na němž stál telefon, a&#160;sáhl po cigaretách.</p>
			<p class="MLP-text">„Pojďte dolů, pane Hron, a&#160;zapalte si,“ řekl, „uděláme přestávku. Zavolejte elektrikáře, instalatéra a&#160;malíře, jsou v&#160;koupelně…“</p>
			<p class="MLP-text">A&#160;domovník slezl ze štaflí, to červené, co měl na hlavě, hodil na kopí, halapartnu, zavolal elektrikáře, instalatéra a&#160;malíře a&#160;chňapl cigaretu. Matka v&#160;procesí mlčela zas a&#160;nevnímala ani mě, když jsem se k&#160;ní obrátil. To, co bylo pod císařem a&#160;knížetem Metternichem a&#160;musilo pryč, byla stará židle.</p>
			<p class="MLP-text">„Já už jsem z&#160;toho blázen,“ zašeptala Růženka krok za mnou, když už otec s&#160;domovníkem a&#160;těmi z&#160;koupelny stáli u&#160;stolku a&#160;kouřili, „už aby byl konec. Jestli to půjde takhle dál, bude byt za chvíli prázdný. U&#160;francouzského dvora si potrpěli na <span class="char-style-override-2">houpání</span>, nebo jak to řekl,“ zašeptala, „ale tady z&#160;toho za chvilku budou <span class="char-style-override-2">cely</span>.“ A&#160;řekla, že má stále dojem, že je otec nerad, že jsem zde a&#160;všechno vidím. Že by byl asi radši, kdybych běhal s&#160;nějakými kluky venku. „Tak proč to dělá, když je nerad?“ zeptal jsem se, „má to vůbec nějaký význam? Mně to připadá, jako by to všechno bylo jen takové nějaké divadélko.“ „Divadélko,“ řekla, „ale proč? Pro koho? Pro nás? Pro matku? Pro nějakého francouzského krále, o&#160;kterém pořád mluvil? To přece nemá význam. Nebo pro strážníky?“ zašeptala, „na těch mu přece nezáleží. Z&#160;toho Hrona mám skoro strach,“ zašeptala a&#160;mávla ke stolku, kde kouřil s&#160;otcem a&#160;těmi z&#160;koupelny, „skoro strach, zvláště když mi řekne slečno a&#160;koukne se mi na krk. Dnes se to ještě bohudík nestalo.“ Pak ode mne odskočila jako myš, otec, domovník a&#160;ti z&#160;koupelny u&#160;stolku dokouřili.</p>
			<p class="MLP-text">Domovník sňal z&#160;kopí tu červenou špičatou čepici, to kápí, dal si je na hlavu a&#160;tu starou židli, co musila pryč, chňapl za opěradlo s&#160;vyřezávanými anděly. Matka s&#160;procesím jej sledovala, jak s&#160;židlí překračuje práh, jak s&#160;rozkročenýma nohama strká židli před sebou do předsíně, kde právě mizel elektrikář, instalatér a&#160;malíř, jak tam zřejmě zavadil o&#160;věšák, který je tam vedle zrcadla naproti hodinám, stála jak socha, mlčela. Mlčela, ač židle pocházela od císaře pána, měla pérování, čtyři malá kolečka, opěradlo s&#160;vyřezávanými anděly a&#160;dostali jsme ji darem. Náhle otec řekl, že takovou starou otlučenou židli, které chybějí už i&#160;kolečka, jsme měli dát pryč dávno. Že ji rozsekáme a&#160;spálíme.</p>
			<p class="MLP-text">„Vemte, pane Hron,“ volal do předsíně, „sekeru. A&#160;také vemte provaz,“ volal a&#160;pohlédl na dva svěšené obrazy, „svážeme obrazy. Přimět člověka, aby bájil, k&#160;tomu je třeba trochu rafinovanosti. Když je člověk dobrý herec, může druhým vsugerovat ledacos, třeba i&#160;lež. Ale je to podvod!“</p>
			<p class="MLP-text">Procesí a&#160;matka stály jako zkamenělé, ale v&#160;pokoji náhle zazvučelo do třetice. Vskutku nebylo pochyb, zvuk pocházel z&#160;pokoje babičky, u&#160;klavíru nestála živá duše. Byla snad babička vzhůru? Věděla snad, co se tady děje? <span class="MLP-znak-kurziva-11b">Řinčela řetězy?</span> Že by byla dokázala hledět skrz zeď, byl přece nesmysl. Zachvěl jsem se teď velmi, měli jsme k&#160;ní vkročit co nevidět. Vkročit co nevidět a&#160;bůhví co tam spatřit. Otec se otočil k&#160;Růžence a&#160;náhle jako by se byl neznatelně usmál.</p>
			<p class="MLP-text">„Přineste umyvadlo s&#160;vodou,“ řekl.</p>
			<p class="MLP-text">Pak si umyl ruce, pohlédl na klavír a&#160;na zrcadlo nad ním, v&#160;němž se něco třepalo, pohlédl na telefon na stolku, používala jej jen matka, on měl svůj telefon v&#160;pracovně, pak mávl rukou a&#160;vykročil.</p>
			<p class="MLP-text">Vešel do pokoje babičky a&#160;já strnul.</p>
			<p class="MLP-text">Ač oknem svítilo květnové slunce, visela ve zlatém rámu na zdi zahalena v&#160;šero jako Královna večera v&#160;rouchu sov, pohovka pod ní byla pokryta černým suknem a&#160;v&#160;koutě ležel starý ruský svícen, který zpravidla zapalujeme jen v&#160;její výroční den. Na zemi jako by byly zbytky uschlých věnců s&#160;vybledlými stuhami, pár starých žlutých kostí a&#160;mezi tím prach, pavučiny a&#160;mrtvé potrhané mouchy. Pane na nebi, zachvěl jsem se, tady to vypadá, jako by sem nevkročila lidská noha. Jako by tu nikdo nemetl, neuklízel, nemyl celou věčnost, a&#160;přece je to pokoj babičky, copak tu často nebýváme? Pohlédl jsem na Růženku a&#160;byla na tom stejně. Byla celá zkoprnělá a&#160;jako by se propadala studem.</p>
			<p class="MLP-text">Po minutě ticha, provázeného vzlykotem tanečnice a&#160;skučením medvěda, kteří se chvěli v&#160;koutě za starým ruským svícnem, nic­méně je bylo vidět, babička ve zlatém rámu na zdi se probudila. Doopravdy spala. To chrastění a&#160;řinčení musila dělat ze sna, asi se jí něco zlého zdálo. Jako obvykle se nejprve rozhlédla, aby podle světla v&#160;okně nenápadně zjistila, jak dlouho spala, pak se rozhlédla pozorněji, jako by ji cosi zarazilo, pak zaraženě koukla na tanečnici a&#160;medvěda za starým ruským svícnem, pak na korouhve a&#160;transparenty, na domovníka a&#160;konečně na otce. Procesí bylo jako omráčené, matka jako socha, nepohlédla ani na mne, když jsem se k&#160;ní obrátil, nic. Otec se podíval na babičku a&#160;neznatelně se usmál.</p>
			<p class="MLP-text">„Setkal jste se někdy s&#160;lidmi,“ obrátil se k&#160;domovníkovi, jenž čekal u&#160;štaflí vedle kopí a&#160;podivně svíral své obrovské ruce, jako by naprázdno chňapal, „s lidmi, kteří vám uhnuli, že začali dělat pravý opak? Vám asi v&#160;životě moc lidí neuhnulo, vy znáte přesné hmaty a&#160;zásahy. Dostat se někomu na kůži není tak těžké, to dokáže každý, ale jak potom dál!“</p>
			<p class="MLP-text">Měl jsem náhle dojem, že domovník drží obraz před otcem a&#160;otec si ho prohlíží. Že se na něj dívá, proklepává rám, zkoumá rohy, pátrá v&#160;místech, kde je zapuštěno sklo, že mu domovník obraz obrací a&#160;on si prohlíží <span class="MLP-znak-kurziva-11b">zadní stěnu</span>, lajsničky, hřebíky a&#160;škvíry. Pak trochu pohnul hlavou.</p>
			<p class="MLP-text">„Za zády druhého je možno dělat leccos, dokonce ho i&#160;přebarvit,“ řekl domovníkovi a&#160;jeho zrak se přivřel, „to není umění, s&#160;tím by se nikdo neměl chlubit.“ A&#160;pohnul hlavou, jako by říkal domovníkovi, aby dal obraz zpátky na zeď. Pak se otočil k&#160;Růžence a&#160;řekl:</p>
			<p class="MLP-text">„Přineste to umyvadlo ještě jednou.“</p>
			<p class="MLP-text">A&#160;pak, jako by chytil z&#160;podlahy jednu kost, Růženka si bleskurychle zakryla tvář a&#160;hlavu, ale on jako by na kost jen zběžně pohlédl, hodil ji zpátky na zem a&#160;řekl:</p>
			<p class="MLP-text">„Pane Hron, zde na práci už nic není. Jdeme do jídelny. Snad tam ještě je kapka něčeho, zavolejte elektrikáře, instalatéra a&#160;malíře, jsou v&#160;předsíni…“</p>
			<p class="MLP-text">V&#160;předsíni tloukly hodiny naproti věšáku celou a&#160;bylo tedy za deset minut, neboť hodiny naproti věšáku v&#160;předsíni nám jdou odjakživa o&#160;<span class="MLP-znak-kurziva-11b">deset minut napřed</span>.</p>
			<p class="MLP-text">Po úmorné, celý červen trvající cestě jako by to podivné procesí s&#160;korouhvemi a&#160;transparenty, ty všechny mé tety, starší sestřenice, páni v&#160;žaketu, cylindru a&#160;uniformách, kteří však byli zcela jistě klam, a&#160;těch pár ubohých, ten truhlář, zedník, elektrikář, instalatér a&#160;malíř, došlo na venkov.</p>
			<p class="MLP-text">Zde se téměř vše konalo pod širým nebem. Otec tu chodil jako na skutečné procházce přírodou, pomalu, s&#160;přivřeným zrakem, a&#160;zase si nevšímal Růženky, mne ani matky, jež opět jako by byla kdesi vzadu mezi tetami, sestřenicemi a&#160;ostatními pod korouhví s&#160;majákem a&#160;hvězdou, téměř nás neviděl. Ale jednoho člověka si všímal. Zprvu jsem myslil, že je to domovník. Pak jsem si vzpomněl, že jsem slyšel, že domovník dostal úplavici a&#160;s&#160;námi na venkov nejel. Ostatně tenhle neměl nízké čelo, husté obočí, mohutnou šíji a&#160;obrovské svalnaté ruce s&#160;chlupy na zápěstích a&#160;neměl ani tu červenou špičatou čepici, to kápí, jaké nosí trpaslíci nebo kůzle Roháček, ani červený šat, ten trikot ani kopí, halapartnu, měl světlé sportovní kalhoty a&#160;hedvábnou rozhalenou košili bez saka, byl to strýček Vojtěch. A&#160;otec jednal ještě podivněji než v&#160;bytě. To už nebylo to záhadné přezírání. On prostě vůbec nehleděl…</p>
			<p class="MLP-text">„Na koho by hleděl,“ řekla Růženka, které to už vskutku šlo na nervy, „jaké procesí pořád, copak tu nějaké je? Vždyť tu přece žádné není. A&#160;strážníci tu přece nejsou také. Tady na venkově je tak leda nějaký přihlouplý škrhola v&#160;šatlavě, já si nemohu pomoci, zdá se mi to zas.“</p>
			<p class="MLP-text">Když jsem se zeptal co, řekla, že to, že je otec nerad, že jsem tomu všemu přítomen. Že by byl radši, kdybych běhal někde po lesích. „Po lesích třeba se zvěří,“ řekla, „jen nebýt zde. Nebo se mi to jen zdá a&#160;já se pletu?“ řekla a&#160;zmlkla, otec vykročil a&#160;zamířil k&#160;lesu.</p>
			<p class="MLP-text">„Tak se mi zdá, že přijde deštík,“ řekl strýček cestou bodře, „jen ať sprchne, než budou žně.“ Otec pohlédl na nebe a&#160;kývl. Na jihu u&#160;Valtic se stahovaly temně modré mraky. Procesí s&#160;transparenty se táhlo za otcem se sehnutými hlavami jako stádo zaprášených pomatených ovcí, stahovalo se k&#160;majáku a&#160;hvězdě, k&#160;matce… Konečně se přiblížil les a&#160;u&#160;něho nízká, mechem zarostlá chalupa, u&#160;níž mně donedávna pan učitel vykládal o&#160;květinách.</p>
			<p class="MLP-text">„Tahle chalupa se opraví a&#160;zařídí k&#160;bydlení,“ řekl otec, když jsme k&#160;ní došli, „dáme ji Škábovi ze vsi.“</p>
			<p class="MLP-text">Strýček k&#160;ní přistoupil, prohlédl si její dveře se zámkem a&#160;okna plná pavučin.</p>
			<p class="MLP-text">„Zchátrala,“ usmál se, „tady je dokonce vyražené okno… Ale když se opraví, bude dobrá a&#160;Škábovi tu mohou klidně bydlit. Já jsem vždycky myslil, že ji k&#160;něčemu potřebuješ.“</p>
			<p class="MLP-text">Procesí zíralo na otce a&#160;strýčka s&#160;pootevřenými ústy, otec se na ně ani nepodíval. Matka pod majákem a&#160;hvězdou mlčela, i&#160;když sám jsem na ni pohlédl, ani mě nevnímala. Mraky u&#160;Valtic zelenaly.</p>
			<p class="MLP-text">„Ano,“ řekl strýček pohlédnuv na nebe, „sprchne…“</p>
			<p class="MLP-text">„Sprchne…,“ opakoval otec a&#160;pohlédnuv na strýčka a&#160;sebe řekl:</p>
			<p class="MLP-text">„Ani nemáme kabáty.“ A&#160;zamířil ke kousku lesa, k&#160;bažantnici, u&#160;níž pan učitel vykládal o&#160;zvěři.</p>
			<p class="MLP-text">„Bažantnice se zruší,“ řekl, když došel k&#160;prvnímu stromu, „povolí se sem vstup.“</p>
			<p class="MLP-text">Povolit vstup do toho kousku lesa dosud nešlo právě kvůli bažantům, kteří tu však nikdy nebyli. Nebyli tu, ani když ještě bažantnice patřila tajemnému velmoži. A&#160;pak, říkalo se, kdo sem vkročí a&#160;něčeho se dotkne, dostane se do spárů podivných barevných duchů, kteří ho stáhnou do hlubin. Sto let tu nikdo nesbíral chrastí, neosekával stromy, nekosil trávu, vypadalo to zde jako v&#160;džungli. Strýček pohlédl mezi stromy a&#160;kývl.</p>
			<p class="MLP-text">„Povolí se sem vstup,“ usmál se, „lidi tu najdou dříví na tři zimy.“</p>
			<p class="MLP-text">„Anebo,“ řekl náhle otec, hledě v&#160;husté šero stromů, „anebo ne. Nezruší se. Necháme to tak, jak to je. Ať je z&#160;toho džungle ještě větší. Ať se to tu splete úplně. Co kdyby to bylo k&#160;něčemu dobré. Třeba k&#160;nějakým báchorkám…“</p>
			<p class="MLP-text">Procesí jak stádo pomatených ovcí vzhlédlo k&#160;matce pod majákem a&#160;hvězdou, stála jako socha a&#160;mlčela. Otec pohlédl na mračna nad Valticemi, která teď už červenala, a&#160;řekl:</p>
			<p class="MLP-text">„Ten deštík od Valtic tu bude co nevidět.“</p>
			<p class="MLP-text">„I&#160;ten deštík od Vranova,“ řekl strýček a&#160;ukázal na nebe na západě, kde se rovněž stahovala zčervenalá mračna. A&#160;otec vkročil na kamenitou cestu, vedoucí k&#160;domovu…</p>
			<p class="MLP-text">Šel klidně, jako by si z&#160;mračen od Valtic a&#160;Vranova nic nedělal, ani z&#160;větru, který se začal zvedat. Procesí jako by se teď potýkalo s&#160;kamenitou cestou i&#160;s&#160;větrem, když právě zavál do jeho korouhví a&#160;transparentů, a&#160;jako by v&#160;něm vznikal jakýsi neklid. Neklid, jaký snad vzniká mezi ovcemi, když cítí něco zlého. Bylo to dost nepochopitelné, vždyť už bylo po všem. Snad je zneklidňují ta červená mračna od Valtic a&#160;Vranova, myslil jsem si, to, že přijde co nevidět ten deštík… „Deštík,“ zašeptala Růženka, „deštík! Já nepřestávám žasnout, že pořád mluví o&#160;deštíku, když se žene taková strašná smršť ze dvou stran a&#160;srazí se právě nad naším domem. Myslím, že se z&#160;toho opravdu už zblázním. Ještěže tu není ten Hron, já mám z&#160;něho úplný strach. Zvlášť když mi řekne slečno a&#160;koukne se mi na krk. Dnes to nedělá, protože tu není.“ Sotva to dořekla, div se nezhroutila, otec se právě ohlédl… Pak došel k&#160;zahradě. K&#160;zahradě, kde mě učil pan učitel kreslit a&#160;kde jsem občas také pracoval.</p>
			<p class="MLP-text">„Nádherná, že,“ řekl otec a&#160;ukázal na stromy a&#160;keře, jejichž zšeřelými větvemi vítr už dost znatelně hýbal.</p>
			<p class="MLP-text">„Nádherná,“ kývl strýček, vkročil dovnitř a&#160;rozhlédl se.</p>
			<p class="MLP-text">„Ovšem,“ řekl otec, „to je jen zvenčí, na povrchu. Ve skutečnosti to tu nestojí za nic. Tenhle pruh,“ ukázal na pruh země, kde se klátil strašný a&#160;ubohý plevel, ale z&#160;cesty ho nebylo vidět, protože jej zacláněly keře, „tenhle pruh by se mohl připravit k&#160;setbě…“ Strýček rozhrnul plevel a&#160;hrábl do země.</p>
			<p class="MLP-text">„Mohla by tu růst kukuřice,“ zasmál se.</p>
			<p class="MLP-text">„Ale nepřipraví,“ řekl otec s&#160;přivřeným zrakem, „nechá se to tady tak, jak to je. Ať se to rozbují. Ať se odvar z&#160;makovic slévá. Ať se vypravuje o&#160;hodných papoušcích. Ty keře se nechají také…“</p>
			<p class="MLP-text">Procesí s&#160;vlnícími se transparenty před zahradou zoufale vzhléd­lo k&#160;matce pod majákem a&#160;hvězdou. Stála jako socha, mlčela. Nevšímala si ani mě. Náhle strýček ukázal před sebe.</p>
			<p class="MLP-text">„Proboha, co je to tamhle,“ řekl, „ty tři podivné záhony.“</p>
			<p class="MLP-text">Otec přivřel oči a&#160;mávl rukou.</p>
			<p class="MLP-text">„Ale to je <span class="MLP-znak-kurziva-11b">česnek</span>,“ řekl.</p>
			<p class="MLP-text">Vítr zesílil a&#160;mračna ze dvou stran byla nad námi. Obrovská červená mračna, která hnědla.</p>
			<p class="MLP-text">„Ten vytrhám,“ zvolal otec do větru a&#160;v&#160;jeho hlase se chvělo cosi zlověstného, „dám místo něho kosatce a&#160;růže. Jdem…“</p>
			<p class="MLP-text">Větrem jsme se proklestili k&#160;vchodu do domu.</p>
			<p class="MLP-text">Myslil jsem, že otec vběhne dovnitř a&#160;bude konec, nad námi bylo jedno jediné obrovské hnědé mračno, šero, prach z&#160;cesty se zvedal, jako by se tu hnali neviditelní koně čaroděje, co chvíli se mohla strhnout děsná smršť. A&#160;přece se otec ještě zastavil a&#160;v&#160;tom šeru a&#160;prachu se zahleděl <span class="MLP-znak-kurziva-11b">nad vchod</span>. Neklid, jenž vznikal v&#160;procesí cestou k&#160;domu, jako by rostl. Hledělo vzhůru nad vchod němě, vyjeveně, jako hledí ovce, když cítí zlo na dosah ruky, a&#160;zpod majáku a&#160;hvězdy hleděla nad vchod i&#160;matka. Nad vchodem pod temně hnědým mračnem a&#160;za zvířeným prachem byl vtesán znak s&#160;letopočtem 1770. Nic se nemohlo stát. Nešlo s&#160;tím hnout. Znak s&#160;letopočtem se nesměl odstranit. Ozval se jakýsi pán z&#160;památkového úřadu už koncem června. Ale zrak otce se svezl níž a&#160;v&#160;té chvíli procesí strnulo. U&#160;vchodu v&#160;šeru a&#160;prachu, jenž se už zvedal do výše oken v&#160;patře, visel kříž z&#160;černého dubového dřeva s&#160;obrázkem hvězdy a&#160;majáku a&#160;nad ním s&#160;rukama sepjatýma a&#160;hlavou mírně zdviženou k&#160;nebi se vznášela bledě modrá Panna Maria…</p>
			<p class="MLP-text">Je mladší než znak, řekl pán z&#160;památkového úřadu koncem června, Matka boží nad mořem s&#160;majákem, hvězdou jitřní a&#160;v&#160;bledě modrém se zobrazuje teprv od Lurd, od polovice minulého století. Pročež není proti svěšení námitek…</p>
			<p class="MLP-text">A&#160;pak se zvedl prach ke střeše, zahřmělo, strhl se praskot korouhví a&#160;transparentů a&#160;otec se strýčkem vběhli do vchodu. Před vchodem ve tmě a&#160;prachu leželo procesí s&#160;mrtvýma, vzhůru obrácenýma očima, vypadalo jako zadávené stádo nebo pobité vojsko, které už nikdo nevzkřísí, jen jedny oči byly živější a&#160;já si náhle všiml, že tyto oči hledí na mne. Tiše, měkce, soucitně, s&#160;pravým okem lesklým jako pod sklem. Zpod nadzvednutého hledí rytířské přilby… Vlítl jsem za otcem do domu a&#160;skoro jsem přestal dýchat.</p>
			<p class="MLP-text">V&#160;temné domovní hale s&#160;kamennou podlahou, třemi bílými kulatými sloupy, s&#160;nádrží s&#160;vodou a&#160;malým postranním východem, kde mě pan učitel učíval skákat, stál elektrikář, instalatér a&#160;malíř a&#160;stál tam i&#160;domovník Hron v&#160;červené špičaté čepici, v&#160;kápí, jaké nosí skřítkové či trpaslíci, v&#160;červeném šatě, trikotu a&#160;s&#160;kopím, halapartnou, asi se vyléčil z&#160;úplavice a&#160;přijel vlakem, když jsme byli u&#160;lesa. Chňapl velkýma svalnatýma rukama, plnýma černých chlupů na zápěstí, úzký žebřík, podepřel jej o&#160;prostřední sloup, vylezl na něj a&#160;zatloukal kladivem do sloupu hřeb. Matka stála opodál a&#160;mlčela. Mlčela i&#160;tentokrát, i&#160;když jsem na ni hleděl sebeúporněji, vůbec mě nebrala na vědomí. Strýc podal nahoru Hronovi kříž. Když jej Hron uchopil, žebřík se s&#160;ním zaklátil, ale Hron nespadl. Svraštil jen obočí a&#160;zachytil se hřebu, trochu mu pomohl i&#160;elektrikář, instalatér a&#160;malíř. Pak slezl, zatloukl jiný hřebík do spodní části sloupu a&#160;otec mu podal obraz Panny Marie. A&#160;tu venku šlehl blesk, na chvilku osvětlil temnou domovní kamennou halu se vším, co v&#160;ní bylo a&#160;stálo, a&#160;tu jsem spatřil, co jsem nečekal. Hronova chlupatá ruka svírala obraz Panny Marie v&#160;bledě modrém s&#160;majákem, hvězdou a&#160;vzdutým mořem, jaký se maluje od Lurd, od polovice minulého století, obraz, jenž se zřejmě po sejmutí rozpadl, a&#160;na rubu jednoho kousku byl červeným písmem nápis A&#160;D a&#160;rok bitvy na Bílé hoře… V&#160;té chvíli se matka sebrala a&#160;šla, byl konec.</p>
			<p class="MLP-text">„Brát lidi v&#160;ochranu, pane Hron,“ obrátil se otec k&#160;domovníkovi, když matka byla pryč, „to je třeba. Každý to však asi nedovede, i&#160;když si to myslí. Takhle dál by to nešlo.“</p>
			<p class="MLP-text">„Nešlo,“ vycenil domovník chrup, „to ví i&#160;sám nebeskej Otec.“</p>
			<p class="MLP-text">Pak otec zdvihl ruce, jako by si je chtěl umýt, otočil se k&#160;Růžence, která téměř omdlévala, ale neřekl nic. Šel si umýt ruce k&#160;vodní nádrži. Pak se otočil k&#160;elektrikáři, instalatéru a&#160;malíři a&#160;řekl jim, aby se šli nahoru najíst, že je to tam přichystáno v&#160;jídelně. Pak se otočil ke strýci a&#160;Hronovi a&#160;řekl:</p>
			<p class="MLP-text">„Tak a&#160;teď, pánové, bych se ještě rád podíval na ten <span class="MLP-znak-kurziva-11b">zdejší hřbitov</span>.“</p>
			<p class="MLP-text">A&#160;pak všichni tři vyšli malým postranním východem na dvůr.</p>
			<p class="MLP-text">„Strašné,“ křikla Růženka, když vyšli, a&#160;byla bledá jako smrt, „strašné. Vůbec nevím, co si o&#160;tom myslit. To není jen tak obyčejné divadlo. Tohle má nějaký význam. Kristepane, že matka nic neřekla. Že neřekla jediné slovo. Že nepohlédla ani na nás. Nastavte někomu nohu, co je to za kumšt, když máte dvě, ať se někdo chlubí, až bude mít jednu. Sekat člověku hlavu, když je jinak zdráv, je poněkud zlé, dělat ze sebe mučedníka dokáže i&#160;malé dítě, o&#160;čem to vlastně mluvil? O&#160;co vůbec jde? Vždyť to vůbec nemá smysl. Ale nerad byl, že jsme tu byli a&#160;všechno viděli,“ křikla, „byl by býval radši, kdybychom byli někde na Kamčatce. A&#160;ten Hron ještěže mi neřekl slečno a&#160;nekoukl se mi na krk…“ Jako smyslu zbaven vyběhl jsem ven hlavním vchodem.</p>
			<p class="MLP-text">A&#160;tu, octnuv se venku, jsem zjistil, že je po bouři. Hnědé mrač­no bylo roztrženo, mezi ním prosvítalo slunce, nad Valticemi a&#160;Vra­novem bylo už jasno, jen se citelně ochladilo a&#160;země byla chladná a&#160;mokrá. Nebylo tu už ani procesí, panebože, byl to vskutku klam a&#160;nic víc, jen tu a&#160;tam na zemi jako by ležel kus dřeva nebo látky, kus nějakého železa či broku, kousek nějaké šedě bílé ovčí vlny, to byla jediná stopa, ale zato na mokré cestě před vchodem se velice ostře jevily stopy kol naší bryčky. Bože, kde se tu vzaly, myslil jsem si, vždyť jsme s&#160;ní přece teď vůbec nejeli. Když jsem celý zděšený a&#160;zmatený trochu víc vykročil na cestu, spatřil jsem, že za roh domu právě někdo zachází. V&#160;první chvíli jsem myslil, že je to otec, strýc nebo Hron, kteří vyšli na dvůr postranním východem, ale pak jsem viděl, že se mýlím. Byl to nějaký cizí neznámý vychrtlý člověk v&#160;omšelém kabátě a&#160;ve starých zaprášených botách, se zkroucenými vlasy a&#160;s&#160;napřaženou třesoucí se rukou. Zahlédl jsem jeho tvář, neboť se půlkou obličeje ke mně otočil. Bledá, oko zčervenalé, v&#160;pootevřeném rtu se blýskl zub. Pohlédl na náš domovní vchod a&#160;na tváři se mu objevil jakýsi <span class="MLP-znak-kurziva-11b">neznatelný spokojený úsměv</span>… Rozběhl jsem se mokrou kamenitou cestou k&#160;lesu, k&#160;bažantnici, a&#160;tam pod prvním stromem jsem se svalil do trávy.</p>
			<p class="MLP-text">V&#160;dálce na pozadí jasného nebe byl náš dům a&#160;pod ním vesnice s&#160;rybníkem, poli, nad vesnicí hřbitov s&#160;nízkou zídkou a&#160;kostelíkem uprostřed, na jihu Valtice, na západě Vranov. Ležel jsem v&#160;trávě a&#160;měl jsem dojem, že v&#160;lese za mnou se někdo plíží, sviští lasem a&#160;v&#160;dálce na poli hoří ohníčky, byl to klam, země po dešti byla studená, vlhká a&#160;mokrá, dřevo by bylo nechytlo. Ležel jsem ve vlhké chladné trávě, a&#160;ač mi bylo zima a&#160;celý jsem se třásl, ležel jsem jako polomrtvá přizabitá moucha.</p>
		</div>
</body>
</html>