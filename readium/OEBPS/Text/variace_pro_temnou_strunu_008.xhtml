<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>variace_pro_temnou_strunu-4</title>
		<link href="../Styles/variace_pr_idstyles.css" rel="stylesheet" type="text/css"/>
	</head>
	<body id="variace_pro_temnou_strunu" xml:lang="cs-CZ">
		<div>
			<p id="toc_marker-3" class="MLP-uroven2-kapitola"><a id="x.35720"></a>3</p>
			<p class="MLP-text-bez1radku">Právě jsem stál na dvoře, poblíž brány před pultem, který stloukl místní truhlář, a&#160;kreslil jsem zahradu, do které spěchá pár lidí. Spěchali proto, že zahrada byla překrásná. Ale to vlastně byla jen tak napovrch. Ve skutečnosti byla ošklivá, šedá, bledá, neboť mi barvy na slunci rychle usychaly a&#160;chudáky, kteří do ní spěchali, jsem kreslil od hlav a&#160;byl teprve v&#160;půli těla, takže zatím spěch měli jen v&#160;hlavách, a&#160;nikoli v&#160;nohách. Náhle pan učitel, který stál za mnou a&#160;radil mi rozměry, se obrátil a&#160;pohlédl k&#160;bráně. V&#160;bráně stála tmavá postava v&#160;plášti, připomínající černého anděla, ale neměla křídla ani kopí, nýbrž koženou brašnu a&#160;čepici s&#160;pošťáckým štítkem. Stál tam, jako by nesl bůhví co, ale zatím nesl jen bílý papírek.</p>
			<p class="MLP-text">Matka přišla a&#160;zbledla, ještě než telegram otevřela. Ovšem, telegramy jsou vždycky zlé. Na dobré věci se nespěchá, a&#160;jen když se stane něco zlého, přijde to rychle. Dobré nikoliv. To třeba až za měsíc, za rok, anebo nikdy…</p>
			<p class="MLP-text">Pan učitel přistoupil k&#160;matce, tiše s&#160;ní promluvil a&#160;políbil jí ruku. Pak pohlédl na výkres s&#160;chudáky, řekl, snad jej někdy doděláme, a&#160;šel.</p>
			<p class="MLP-text">A&#160;druhý den jsme jeli.</p>
			<p class="MLP-text">Jeli jsme vlakem celou noc a&#160;téměř nemluvili.</p>
			<p class="MLP-text">Matka hleděla do tmavého okna, v&#160;němž se obráželo osvětlené kupé a&#160;za nímž padal déšť jisker, otec seděl v&#160;rohu u&#160;dveří a&#160;četl zahraniční noviny, já jsem dřímal jako na žhavém uhlí. Když jsme přijížděli k&#160;hranicím, déšť jisker za oknem zbledl, okno zšedlo, venku začínalo svítat. Otec odložil noviny a&#160;vyzval nás, abychom šli do jídelního vozu. Matce dal svařené víno, mně čaj a&#160;šlehačkový dort, který obvykle jím rád. Ale v&#160;jídelním voze jsem na něj neměl ani pomyšlení. Zato Růženka, která seděla vedle mne, jedla a&#160;pila, co jí otec dal, zákusky, čaj, víno, a&#160;jako obvykle byla strašně zvědavá. Jedla a&#160;dívala se na svítající pruhy lesů, polí a&#160;kvetoucích zahrad, které stejnoměrně a&#160;lehce běžely kolem nás jako na tichém pohyblivém pásu, dívala se ostatně už v&#160;noci, když z&#160;okna nebylo ještě vidět nic než déšť jisker v&#160;odraze osvětleného kupé…</p>
			<p class="MLP-text">Konečně vlak dojel tam, kde jsme měli vystoupit. Před nádražím čekalo auto, které nás dovezlo tam, kam jsme měli přijet. A&#160;sotva jsme přijeli…</p>
			<p class="MLP-text">Ještě včera, když jsem kreslil na dvoře zahradu, bylo pravé květ­nové teplo, takže mi barvy usychaly pod rukou, a&#160;když jsme odjížděli, byl jsem rád, že mám tmavomodrý námořnický oblek, který kromě nových střevíců, matrózky a&#160;kabátku s&#160;bílým sametovým límcem spočíval v&#160;krátkých kalhotách a&#160;bílých podkolenkách. Ale v&#160;kraji, do něhož jsme přijeli, bylo téměř zima. Na můj námořnický oblek to rozhodně nebylo. Vystoupili jsme z&#160;auta před velkou černou budovou s&#160;parkem, na jejíž střeše se třepotala vlajka a&#160;na nárožních věžích vlály prapory. S&#160;vlajkou to bylo v&#160;pořádku. Její červené a&#160;bílé barvy byly světlé a&#160;zářivé. Ale s&#160;prapory na věžích to bylo divné. Byly černé, temné a&#160;sálal z&#160;nich chlad. Chlad, který se rozprostíral do celého kraje, ba ještě dál: obestíral i&#160;vzdálené vrcholky hor na jihu, na nichž se drží sníh po celé léto. Bylo chladno i&#160;od těch jižních horských velikánů, bylo však chladno i&#160;z&#160;blízkých údolí, jimiž se tu všude na ty zasněžené jižní horské velikány otevíral pohled. Ale zima byla hlavně proto, že černé prapory na věžích zastřely slunce.</p>
			<p class="MLP-text">A&#160;přece i&#160;mráz v&#160;námořnických šatech bych byl snesl, nebýt lidí, kteří nás čekali v&#160;bráně parku černé budovy. Některé z&#160;nich jsem znal. Byli to mí vzdálení strýčkové, tety a&#160;starší sestřenice. Tety a&#160;starší sestřenice byly usměvavé a&#160;vlídné, jak jsem mohl prozradit, že mrznu? Páni byli vážnější, ale i&#160;ti byli laskaví a&#160;vlídní. Někteří byli v&#160;civilních šatech, jiní ve smokincích, například maminčin bratr, a&#160;ještě jiní v&#160;parádních vojenských uniformách. Jeden velmi vysoký s&#160;šedivými vlasy a&#160;monoklem sevřel mou dlaň oběma rukama, mohl to být generál. Jak bych se býval mohl třást zimou? A&#160;pak to nejhorší: stáli tam také kluci se španělskou guvernantkou. Byli jako zařezaní, neboť je Španělka nespouštěla z&#160;očí. Ten nejmladší byl němý. Kdybych byl dal najevo, že mrznu, jistě by se byli ve svých poťouchlých duších radovali a&#160;ten nejmladší by byl ztratil řeč nadobro.</p>
			<p class="MLP-text">Protože se stínem praporů nad námi neprodral jediný paprsek, bylo kromě zimy všude i&#160;jakési přítmí. Lpělo na blízkých údolích i&#160;na vzdálených vrcholcích hor, halilo cestu od brány, vroubenou nízkými střihanými keříky, a&#160;zastíralo i&#160;černou budovu na jejím konci, v&#160;níž musila být úplná tma. Ve všech jejích nespočetných oknech totiž hořely lustry. Náhle se na té ztemnělé cestě uprostřed keříků objevil bratranec Gini. Jeho tvář, obvykle krásná a&#160;jasná, byla temná a&#160;prochladlá a&#160;jeho chůze pomalá a&#160;těžká, jakoby skropená mrtvou vodou. Zřejmě propásl náš příjezd proto, že byl nahoře. Když k&#160;nám pomalu došel, přivítal se s&#160;matkou a&#160;otcem, pohlédl na strýčky, tety, bratrance a&#160;generály a&#160;pak si konečně všiml, že jsem tu i&#160;já.</p>
			<p class="MLP-text">A&#160;tu nezbylo, než aby přistoupil i&#160;ke mně. Vždyť jsme se v&#160;posledku téměř neviděli, musil ke mně přistoupit i&#160;kvůli lidem, a&#160;konečně i&#160;proto, že mi chtěl něco říci. Nutně a&#160;bezodkladně, když už jsem také přijel. Že v&#160;té budově na konci cesty musí být každý, kdo chce trochu obstát, ostražitý. Velmi ostražitý. Že to není zdaleka snadné. Že je to naopak velmi nesnadné. Chce to velkou zkušenost, kterou on ovšem dávno má, protože tu žil léta… Věděl jsem, že mi něco takového řekne, a&#160;vůbec mě nepřekvapil. Řekl jsem mu, že je mi to úplně jedno. Má oči, aby viděl, že je to má věc. Podíval se na mě opovržlivě a&#160;snad se urazil. Což nebylo nejhorší. Pak jsme šli…</p>
			<p class="MLP-text">Cestou vroubenou nízkými střihanými keříky.</p>
			<p class="MLP-text">Do budovy.</p>
			<p class="MLP-text">A&#160;už jsme chtěli vstoupit na mohutné široké schodiště, jež se tyčilo před námi a&#160;bylo zaplaveno světly lustrů, když náhle kolem nás zavládlo těžké, mrtvé, prázdné ticho, v&#160;němž jako by se rozprostřelo ještě větší přítmí, než bylo v&#160;bráně a&#160;na cestě, lidé před námi se rozestoupili, jako by přicházel přízrak, a&#160;jejich vlídné tváře zvadly jako podťaté. Z&#160;paty schodiště se vynořila jakási neuvěřitelná osobnost…</p>
			<p class="MLP-text">Byla nesmírně vysoká, vyšší než šedovlasý generál s&#160;monoklem, hubená, kostnatá a&#160;nepopsatelně vznešená. Měla nesmírně bledý obličej a&#160;červené vlasy a&#160;na nich blyštivou, zlatem a&#160;drahokamy posetou&#160;– korunu. Byla to smrt. Smrt s&#160;královskou korunou na hlavě. Když oslovovala maminku zvláštní němčinou, jakou nikdo v&#160;této zemi nemluvil, přidržovala si dlouhou černou sukni a&#160;srkala sliny. Když se pootočila k&#160;otci, ustala, neřekla jediné slovo. Otec se uklonil, uklonil se však tak chladně a&#160;málo, že se mohlo zdát, jako by se neuklonil vůbec. A&#160;pak zdvihla špičkami kostnatých prstů k&#160;oku zlatý lorňon, který jí visel na krku, a&#160;pohlédla na mě. V&#160;té chvíli jako by mi v&#160;žilách ustydla krev. Měl jsem dojem, že za sklem jejího lorňonu vidím žluvu ze Zakletých skal. Jako by se dívala na nějaké dvounohé zvířátko, malého chudého ubožáčka, který kdoví zda sem vůbec patří. Měl jsem dojem, že to otec nesl nelibě. A&#160;matka se v&#160;té chvíli obrátila k&#160;jiným dámám a&#160;já měl dojem, že se odvracela schválně. Gini na mě kradmo pohlédl, jeho ztemnělou tváří se mihl vítězný úsměv… Neměl jsem zdání, kdo to je, ale chladno v&#160;mých námořnických šatech bylo proti tomu jako pohlazení. Pak jsme vkročili na schodiště.</p>
			<p class="MLP-text">Čím výše jsme stoupali po mohutném širokém schodišti, pokrytém měkkým plyšovým běhounem, tím více matka bledla. Otec šel úžasně klidně. Čím výše stoupal po měkkém plyšovém běhounu, tím byl vážnější. Gini stoupal po mé levici a&#160;zdál se rovněž klidný. Ovšem, vždyť už věděl, jak to nahoře vypadá. Já jsem se díval pod své vlastní nohy na ten měkký plyšový běhoun a&#160;zjišťoval jsem, že je červený jako koberec u&#160;nás doma v&#160;otcově pracovně, pokud jsem ho vůbec někdy viděl, neboť do pracovny jsem nesměl pro nic za nic vcházet, a&#160;pak jsem měl dojem, že měkký červený plyšák je zde na schodišti proto, aby tlumil naše kroky. Aby je ztlumil tak, aby je vůbec nebylo slyšet. Za námi po něm stoupali všichni, co nás dole přivítali, matčin bratr, strýčkové, tety, starší sestřenice, generálové a&#160;plukovníci i&#160;kluci se Španělkou. I&#160;vysoký šedovlasý generál s&#160;monoklem. Byl jsem rád, že jde. Neboť hned o&#160;jeden krok za mnou stoupala s&#160;korunou na červených vlasech kostlivá. Pomalu, pomaloučku po měkkém červeném plyšáku, připomínajícím koberec v&#160;otcově pracovně, sotva jsem ji za sebou slyšel. A&#160;pak za hrobového ticha a&#160;rozsvícených lustrů jsme vešli do sálu.</p>
			<p class="MLP-text">A&#160;tam nás přijal dědeček.</p>
			<p class="MLP-text">Stál právě uprostřed sálu na černobílém mramoru a&#160;rozsvěcoval se svými adjutanty jednu vysokou svíci, jež tam stála s&#160;mnoha dalšími. Měla asi špatný knot, neboť mu nechtěla chytnout. Ale ve chvíli, kdy jsme vkročili z&#160;plyšáku na černobílý mramor, ve chvíli, kdy naše kroky zazněly o&#160;tuto podlahu, chytla a&#160;vzplála, byl nejvyšší čas. Dědeček zdvihl hlavu, honem pokynul adjutantům, aby běželi k&#160;červenobílému trůnu, jenž byl u&#160;zdi, stoupli si do pozoru a&#160;tasili šavle, jemu už však nezbylo, než aby zůstal stát, kde byl, uprostřed sálu u&#160;oné nešťastné svíce. Jaksi rozpačitě, provinile se zatvářil, jako by byl přistižen bůhví při čem, a&#160;vyčítavě pohlédl na svíci. Ale pak se v&#160;jeho tváři rozlil úsměv a&#160;v&#160;jeho očích velká nepředstíraná radost, jakou jsem málokdy viděl u&#160;člověka, a&#160;teprve pak, s&#160;tímto radostným úsměvem, odběhl ke zdi na červenobílý trůn, obklopený adjutanty s&#160;tasenými šavlemi a&#160;mnoha, přemnoha květinami a&#160;věnci. Bylo to nedopatření, ale bylo zřejmé, že je zavinil i&#160;měkký červený plyšák na schodišti, poněvadž tak příliš ztlumil naše kroky, dělali jsme, že je vše v&#160;nejlepším pořádku. Nešťastná svíce hořela a&#160;dědeček se na červenobílém trůně ani nehnul. Byl bych málem vykřikl, zda nezkameněl. Audience začala…</p>
			<p class="MLP-text">Úporně jsem se snažil rozpoznat, na koho z&#160;nás se dědeček dívá. Snad hleděl na matku, která byla téměř tak bledá jako kostlivá s&#160;korunou, byla však i&#160;v&#160;této chvíli mnohem hezčí. Anebo hleděl na otce, s&#160;nímž se nemívali rádi? Dnes stál otec před ním s&#160;hlavou skloněnou a&#160;krajně zdvořilý a&#160;vážný, ale přece to byl on, klidný, chladný otec, co si asi v&#160;této chvíli myslil? Viděl dědečka ve starobylé bledě modré uniformě, zdobené šarlatem a&#160;zlatem, kterou neměl rád a&#160;kvůli níž u&#160;nás nikdy nevisel jeho obrázek. A&#160;co myslil dědeček, když viděl před sebou stát otce se skloněnou hlavou, krajně zdvořilého a&#160;vážného? Zda je právě oba nezastihla ona dávná vzpomínka na světovou válku, o&#160;níž jsem kdysi slyšel od Giniho? Jak otec bojoval na italské frontě v&#160;legiích jako mladý poručík a&#160;tomu vojsku na druhé straně fronty velel císařský generálmajor, který nebyl nikdo jiný než dědeček? A&#160;jak někde u&#160;Doss Alta musil generál nařídit ústup celé armádě? Před italskými legiemi, v&#160;nichž bojoval poručík? Tenkrát se ještě neznali. Tenkrát o&#160;sobě nevěděli. Rozhodně nevěděl dědeček o&#160;otci. Později to bylo oboustranné… Dnes byl na dědečkově tváři něžný smírný úsměv a&#160;v&#160;jeho očích radost, i&#160;když oči i&#160;tvář byly téměř nehybné, skoro jako tváře jeho adjutantů s&#160;tasenými šavlemi, kteří stáli kolem. Snad si v&#160;duchu představoval, že je mezi svými vojáky na frontě a&#160;dává povel k&#160;útoku. Snad na Doss Alto? A&#160;pak jsem přece jen poznal, že se dědeček zadíval i&#160;na mne. Začal si mě prohlížet. Chvíli hleděl na mé vlasy a&#160;mírně osmahlý obličej. Pak se vpil zrakem do mých očí a&#160;tu pronesl svá první slova… Vyřkl je tiše, téměř plaše a&#160;hlas se mu chvěl jako lehké bílé chmýří pampelišek, byl již velmi stár. Řekl, že by byl býval nikdy nevěřil, že budu mít světlé vlasy a&#160;šedé oči… Že ty oči mám snad, řekl plaše, po mamince… Matka se usmála a&#160;snad se trochu usmál i&#160;otec. Pak si prohlížel můj námořnický oblek s&#160;bílým sametovým límcem, matrózku, kterou jsem mačkal v&#160;ruce, sněhově bílé podkolenky a&#160;pak i&#160;mé nové černé střevíce, zvláště jejich špičky, lesknoucí se na černobílém mramoru. Zeptal se, zda jsme to vše nakoupili v&#160;Praze, a&#160;matka kývla. S&#160;jakýmsi porozuměním se usmál, zdálo se, že je rád. A&#160;pak se zeptal na mé zdraví a&#160;jak mi jde učení. Ptával se na to ostatně i&#160;v&#160;dopisech, které nám psal dvakrát za rok, stejně jako na velkou stavebnici, kterou mi poslal k&#160;Vánocům, a&#160;vždy prosil, abych mu sám něco napsal, otec mi zpravidla nadiktoval několik uctivých řádek. Nyní jsem mu nemusil psát, mohl jsem mu to říci. Ale matka odpověděla za mne. Řekla, že se zdravím je to dobré a&#160;s&#160;učením také. Že stavebnice k&#160;Vánocům mi způsobila radost a&#160;znovu za ni děkuji. Že si z&#160;ní stavím chalupy, domy a&#160;zámky. Usmál se a&#160;řekl, že to tak má být. Stavět zámky, kývl tiše, je krásné a&#160;prospěšné, neboť některý z&#160;nich se jistě povede a&#160;stane se skutkem. Pak řekl, abych vždy dbal na to, abych se nenachladil. Abych neležel na vlhké zemi nebo ve studené trávě a&#160;nenachladil se. Protože se v&#160;rodě, zašeptal a&#160;sklopil oči, vyskytuje jedna ledvinová choroba.</p>
			<p class="MLP-text">Pak hovořil s&#160;matkou, ale obracel se i&#160;na otce a&#160;také na Giniho, jehož měl v&#160;posledních létech často u&#160;sebe, a&#160;co chvíli se znovu zahleděl i&#160;na mne. Řekl, že ho dnes čeká pořádná túra. Tři kilometry průvodu a&#160;slavnostní řeč. „Snad to dobře dopadne,“ řekl hlasem chvějícím se jako bílé chmýří pampelišek a&#160;pohlédl na nádherné květiny a&#160;věnce, které obklopovaly jeho trůn, pak se shovívavě usmál na svíce, jež teď všechny bezpečně a&#160;tiše před ním plály, a&#160;pak začal mluvit o&#160;vosku. Slyšel jsem, jak tiše uvažuje o&#160;včelách, o&#160;vybírání úlů, o&#160;tom, jak se vosk rozpouští, stéká a&#160;kane k&#160;zemi, ale to jsem už poslouchal jen málo, maličko, nemohl jsem odtrhnout zrak od jeho uniformy, kvůli níž u&#160;nás nikdy nevisel jeho portrét. Její bledě modrý límec a&#160;ramena byly vykládány šarlatem a&#160;zlatem a&#160;hruď byla pokryta záplavou medailí a&#160;řádů. Mezi nimi se skvěl velký bílý kříž. Zdobil i&#160;uniformy adjutantů, kteří s&#160;tasenými šavlemi obstupovali jeho trůn. Ale nejúžasnější byl řád, který mu visel pod krkem: zlatý přívěsek na červené stuze. Byl to jistě nejvyšší řád, jeho adjutanti ho neměli. A&#160;tu mi napadlo, zda nejsou ty medaile a&#160;řády těžké. Jistě mu nevadily teď, když seděl a&#160;tiše hovořil. Ale až půjde tři kilometry v&#160;průvodu, až bude pronášet slavnostní řeč? Snad se s&#160;někým domluvil, že nepůjde pěšky, ale pojede v&#160;autě nebo v&#160;kočáře, ale i&#160;tak ho mohly medaile velmi tížit. Třeba hned až bude scházet po schodišti, po měkkém červeném plyšáku. Protože je plyšák měkký, nebudou slyšet jeho kroky, a&#160;tu se může stát, že někoho dole u&#160;schodiště překvapí. Ale jistě se to nestane. Na schodech mu budou zvonit medaile, ty plyšák neutlumí. A&#160;budou-li moc těžké, pomohou adjutanti s&#160;šavlemi a&#160;bílými kříži. Jistě mu pomůže, napadlo mě, i&#160;vysoký šedovlasý generál s&#160;monoklem, který si mě zřejmě zamiloval, sotva mě spatřil.</p>
			<p class="MLP-text">A&#160;tu jsem si uvědomil, že šedovlasý generál stojí kdesi za námi, a&#160;zatímco jsme mluvili s&#160;dědečkem, stáli za námi i&#160;všichni lidé, generálové, plukovníci, strýčkové, tety a&#160;starší sestřenice, kluci se Španělkou a&#160;těsně za mnou&#160;– smrtelně bledá červenovlasá korunovaná kostlivá. Že lorňonem, drženým u&#160;oka špičkami prstů, se mi po celou dobu nepřestala dívat na krk, jako by hleděla na nějaké dvounohé zvířátko, malého chudého ubožáčka, jenž se vetřel do paláce krále, pátrala, zda sem vůbec mezi všechny tyhle lidi patřím… a&#160;já měl náhle dojem, jako by mezi ně nepatřila právě ona sama…</p>
			<p class="MLP-text">Avšak odpoledne se vše změnilo.</p>
			<p class="MLP-text">Zatímco jsme byli u&#160;audience, rozehnal svěží vzduch z&#160;hor a&#160;údolí mraky a&#160;navzdor černým praporům na nárožních věžích se na čistém modrém nebi rozzářilo slunce. Když pak začala hrát hudba a&#160;my jsme se pomalu začali vzdalovat od budovy, slunce na čistém modrém nebi se rozzářilo ještě víc a&#160;rozzářil se celý kraj. Mezi bíle rozkvetlými stromy podél cesty, kterou jsme se ubírali, přihlíželo mnoho lidí a&#160;vojáků, a&#160;když jsem jim pohlédl pod nohy, viděl jsem, že stojí na zelené trávě. Za rozkvetlými stromy se nám co chvíli zjevovala hluboká lesnatá údolí zalitá sluncem a&#160;za nimi v&#160;dálce na jihu se třpytily zasněžené vrcholky Alp, jako by tam rozsypal bělomodré zlato. Už nehrozilo, že bych se nachladl. Už jsem se nemusil bát, že někdo pozná, že mrznu. Už mi bylo dobře v&#160;mých tmavomodrých námořnických šatech, a&#160;pak mi bylo dobře i&#160;proto, že zmizela kostlivá. Snad proto podél cesty tak krásně kvetly stromy, slunce zářilo, tráva se zelenala a&#160;bylo tak jasně v&#160;dálce vidět zasněžené třpytící se Alpy, že kostlivá nešla v&#160;průvodu. Vůbec žádná paní nešla v&#160;průvodu, jely v&#160;otevřených kočárech. Cestou nás předjížděly a&#160;zastavovaly se na několika místech, u&#160;rybníka, u&#160;kříže, u&#160;svatého Jana z&#160;Nepomuku, na rozcestí, chvíli tam z&#160;kvetoucích stromů přihlížely jako dobré víly Rajky, jak jde náš průvod kolem, a&#160;pak zase popojely o&#160;kus dál, k&#160;svatému Floriánu, k&#160;jinému kříži, k&#160;dalšímu rozcestí. Matka jela v&#160;prvním kočáře, kostlivá se vezla v&#160;druhém. Vždy, když předjížděla, blýskla se její koruna ve vlasech a&#160;lorňon u&#160;oka, a&#160;tu jako když se kolem nás mihne stín. Ale co naplat, hlavně že mi nešla v&#160;patách. Kdo se však zcela ztratil, byl šedovlasý generál s&#160;monoklem, a&#160;to mi bylo líto. Nešel v&#160;průvodu, nejel ovšem ani v&#160;kočáře. Jako by se byl propadl jako stříbrný kouzelník Dupidup, nezbylo po něm stop. A&#160;dědeček&#160;– dědeček se vskutku vezl…</p>
			<p class="MLP-text">Nešlo říci, na čem se to vlastně veze, ale hlavně že jel. Poněvadž byl před námi a&#160;mimoto měl nad hlavou vlajku, jež ho zřejmě chránila před sluncem, neviděl jsem na jeho hruď, ale byl jsem si jist, že medaile nemá, že mu je sejmuli. Mladí poručíci mu je totiž nesli vepředu na poduškách. Neviděl jsem mu ani do tváře, ale tušil jsem, že je jasná a&#160;z&#160;očí mu září radost, neboť byl nad pomyšlení čilý, čilejší než při audienci v&#160;sále. Co chvíli odpovídal na pozdravy vojáků a&#160;lidí mezi stromy u&#160;cesty, lehce jim kynul a&#160;mával a&#160;jistě i&#160;pozoroval koně, co ho táhli a&#160;jež měl vždycky rád, čtyři páry černých koní se zlatými a&#160;stříbrnými popruhy a&#160;obrovskými chocholy. Na levých v&#160;prvním a&#160;čtvrtém páru seděli vojáci, po stranách kráčeli ti adjutanti s&#160;kříži a&#160;tasenými šavlemi, a&#160;ani mu nemusili pomáhat, když nebyl obtížen řády a&#160;tak dobře se držel. A&#160;pak, kdyby byl něco potřeboval, byl jsem tu i&#160;já.</p>
			<p class="MLP-text">Šel jsem hned za vozem. S&#160;otcem, Ginim a&#160;matčiným bratrem. Ale strýček šel vlastně ještě o&#160;krůček napřed. Za námi šli s&#160;nějakým cizím pánem kluci. Asi si oddychli, neboť se vezla i&#160;ta jejich Španělka. Možná však, že se nevezla, ale šla kdesi na konci, kde se dozajista ubírala i&#160;Růženka. Těžká, dojemně krásná hudba vyhrávala daleko vepředu, ale přestože byla daleko před námi, bubny a&#160;akordy trub bylo slyšet až k&#160;nám, k&#160;dědečkovu vozu, ovšem, vždyť hráli kvůli němu. A&#160;hodně vzadu za námi kráčeli páni v&#160;cylindrech a&#160;pestrých uniformách, generálové, plukovníci, majoři, ale šedovlasý generál s&#160;monoklem mezi nimi nebyl. Zato však v&#160;zatáčkách cesty, když jsem mohl na okamžik spatřit čelo průvodu…</p>
			<p class="MLP-text">Bylo to k&#160;nevíře. Zprvu jsem nevěřil očím. Ale když se to stále opakovalo, u&#160;rybníka, u&#160;kříže, u&#160;svatého Jana z&#160;Nepomuku, ba i&#160;u&#160;svatého Floriána a&#160;na rozcestí, musila to být pravda… v&#160;čele průvodu jel na černém koni&#160;– opravdový rytíř. Rytíř v&#160;brnění. V&#160;životě jsem neviděl něco podobného. Viděl jsem sice rytíře, jak bojuje se sedmihlavou saní, a&#160;v&#160;muzeu, ale to vlastně nebyl rytíř, nýbrž jen prázdné brnění. V&#160;tomto brnění byl však skutečný živý člověk. Toužil jsem vidět ho zblízka, anebo se aspoň zeptat, kdo to je a&#160;co znamená. Otec by mi byl sotva odpověděl, neměl brnění rád, dědeček byl příliš zaměstnán vojáky a&#160;lidmi u&#160;cesty, a&#160;pak by bývalo trapné volat na něho za jeho zády, kdo je ten vepředu. A&#160;tak zbýval už jen Gini. Ale kdykoli průvod zahýbal, rytíř se vynořoval v&#160;dálce mezi stromy a&#160;já už otevíral ústa, Gini mě kopl, kopl takřka v&#160;chůzi, a&#160;na rozcestí mi dokonce řekl, abych neblbnul… Nedozvěděl jsem se tedy nic, ale zato jsem poznal, jaký Gini je, což ostatně jsem věděl dávno.</p>
			<p class="MLP-text">Náhle se před námi uprostřed širých luk a&#160;polí vynořil pahorek s&#160;obrovskými stromy, z&#160;nichž čněla báň s&#160;věžičkami. Báň s&#160;věžičkami v&#160;obrovských stromech se třpytila a&#160;leskla jako báň zámečku Královny stříbrných hvězd. Naše cesta teď mírně stoupala a&#160;za chvíli jsme došli pod první stromy. Objevily se železné, dokořán otevřené dveře jako před zámkem Hvězdy noci, když k&#160;ní přicházeli harfeníci, za nimi menší nádvoří jako před skrýší Němého havrana a&#160;pak ten zámeček s&#160;bání a&#160;věžičkami. Když jsme k&#160;němu vešli a&#160;zastavili se před jeho bránou, dal mi zčistajasna Gini ruku na hlavu a&#160;řekl, že rytíř <span class="MLP-znak-kurziva-11b">zahajuje</span> prezidenty, maršály a&#160;generály a&#160;je to zpravidla nejstarší velící generál. Že má dědeček na rytíře právo, neboť byl polním zbrojmistrem a&#160;velitelem celé jedné armády. A&#160;dlaní otočil můj obličej do směru jedné z&#160;bočních lodí zámečku, k&#160;níž právě důstojným krokem přicházel kůň s&#160;rytířem v&#160;sedle. Nyní jsem si tedy mohl rytíře prohlédnout. Držel v&#160;ruce meč a&#160;přes krunýř měl černou šerpu. Ale jeho obličej jsem nespatřil, byl zakryt špičatým hledím. V&#160;jedné chvíli se mi však zdálo, jako by se byl pod hledím na mne podíval. Gini řekl, abych se nebál, že to nejspíš bude ten vysoký šedovlasý generál s&#160;monoklem. Když jsem se pak bezděčně ohlédl, spatřil jsem za sebou tři páry vyděšených očí, ten nejmladší se zdál být úplně bez sebe, kdesi v&#160;zadní řadě zoufale natažený krk té jejich Španělky a&#160;ještě dál za ní tvář s&#160;očima navrch hlavy, chvějící se hrůzou a&#160;nevědoucí, kam dříve kouknout, nebylo pochyb, byla to Růženka.</p>
			<p class="MLP-text">Pak přistoupilo šest adjutantů k&#160;dědečkovu vozu a&#160;pomohli mu vystoupit. V&#160;té chvíli se brána zámečku rozevřela a&#160;v&#160;bráně se blýskla černozlatá homolovitá čepice a&#160;kroucený konec vysoké stříbrné hole. V&#160;krásném černožlutém ornátu tam stála široká, vysoká postava s&#160;pohublou tváří, aby zřejmě dědečka pozdravila a&#160;uvedla dál. Vojíni pobídli koně, popojeli s&#160;vozem, před bránou vzniklo místo, aby se k&#160;nám mohly přidat dámy z&#160;kočárů, matka si stoupla vedle Giniho, krok za svého bratra, a&#160;já, ač se to neslušelo, jsem se ohlédl znovu. Za námi už zase stála kostlivá. Už zase jsem ji měl za zády jako v&#160;sále. Právě zdvihala lorňon k&#160;oku a&#160;stín a&#160;ticho pokryly nádvoří, zámeček i&#160;černozlatou čepici a&#160;stříbrnou hůl v&#160;bráně. Ale kostlivá mi byla právě teď lhostejná i&#160;s&#160;lorňonem. U&#160;boční lodi, pár kroků od nás stál černý kůň a&#160;v&#160;jeho sedle v&#160;brnění&#160;– generál.</p>
			<p class="MLP-text">A&#160;dědeček na chvilku postál před bránou, před černozlatou čepicí a&#160;stříbrnou holí, před tou širokou, vysokou postavou s&#160;pohublou tváří, vzájemně se pozdravili, pak se čepice a&#160;hůl v&#160;bráně pomalu otočila, vešla dovnitř a&#160;dědeček jako by na chvilku zaváhal. Pohlédl na své adjutanty, jako by se jich ptal, co má dělat, pohlédl, ale pak trochu předsunul pravou nohu, jako to dělal Šemík bělohlávek, a&#160;z&#160;ničeho nic vběhl dovnitř za čepicí a&#160;holí. Mezi lidmi nastal šum a&#160;já slyšel, jak kostlivá za mnou sykla. Komu tohle patřilo? Mně? Zdálo se mi, že spíše dědečkovi… Než jsme vykročili za dědečkem, uběhla jen chvilka, ale stačila, abych si uvědomil, co jsem dosud téměř nevnímal. Že z&#160;báně zvoní zvony. Jejich temné údery chvěly větvemi a&#160;listím a&#160;byly tak otřesné a&#160;vytrvalé, že je jistě bylo slyšet po celém kraji, ve všech blízkých údolích a&#160;snad až daleko na jih k&#160;bílým vrcholkům Alp, jistě zněly po celou cestu, co jsme se sem ubírali, ale já si je uvědomil až teď v&#160;té malé chvilce, než jsme vykročili za dědečkem. Když jsme pak vskutku vykročili a&#160;vstoupili dovnitř, zanikly. Zanikly v&#160;bouřlivé smršti, jež se strhla nad námi vysoko pod třesoucí se klenbou, v&#160;smršti varhan, ale to nic… myslil jsem, že sním, že spím, že mám přelud, byla to však skutečnost. Skutečnost dočista taková jako v&#160;mramorovém audienčním sále. Dědeček, který tu byl o&#160;chloupek dřív než my, stál s&#160;adjutanty uprostřed hlavní lodi u&#160;jedné z&#160;vysokých svic, jichž tu hořelo bezpočet, a&#160;pokoušel se zapálit knot, který nechtěl chytnout. Když viděl, že jsme už tu, zvedl hlavu, adjutanti honem odskočili a&#160;tasili šavle, on však už odskočit nemohl, nezbylo mu, než aby opět zůstal, kde byl, nad knotem. Ale v&#160;té chvíli naštěstí svíce chytla, vzplála a&#160;on na nás šibalsky koukl, rychle si stoupl na své místo a&#160;dělal jakoby nic. Bezděčně jsem pohlédl na zem. Neležel tu měkký červený plyšák jako na schodech k&#160;sálu, ale temný, chladný, tvrdý kámen, zde nedopatření nezavinily naše tiché kroky, ale zdejší svíčka…, ale to už za námi vešli lidé z&#160;kočárů a&#160;průvodu, varhany nad námi ztichly, klenba znehybněla, poznal jsem, že přišla chvíle, kdy dědeček prosloví slavnostní řeč. Musil však ustoupit o&#160;několik kroků k&#160;výklenku, v&#160;němž se leskl sbor zlatých ornátů s&#160;černozlatými čepicemi a&#160;stříbrnými holemi, musil ustoupit k&#160;okrouhlému, svícemi zaplavenému výklenku, před nímž stál schůdek, a&#160;na ten schůdek si musil, chtěl-li mluvit, stoupnout. A&#160;tu k&#160;němu přiskočili adjutanti, on se na chvilku od nás odvrátil a&#160;popošel k&#160;schůdku. Když na schůdek vystoupil a&#160;opět se k&#160;nám otočil, zdálo se mi, jako by jeho bledě modrá uniforma se zlatým a&#160;šarlatovým límcem poněkud zšedla a&#160;pod krkem se mu zjevil bílý límeček s&#160;kravatou, jako by se byl ve chvíli toho krátkého otočení před schůdkem proměnil, rychle se převlékl do jiných šatů. Ale mohl to být zrakový klam, klam od rozžatých svícnů z&#160;výklenku za jeho zády, a&#160;vlastně to bylo jedno. Byli jsme nesmírně napjati, co řekne. Za mnou něco zachrastilo, jako by kostlivé spadl lorňon nebo koruna na její hlavě poskočila, musil jsem se opět otočit. Ušklíbla se a&#160;rychle koukla k&#160;dědečkovi na schůdek. Právě jako by se dotkl kravaty a&#160;pootevřel ústa…</p>
			<p class="MLP-text">Řekl, že odchází jeden z&#160;nejstarších a&#160;největších generálů Jeho Veličenstva. Že mu Jeho Veličenstvo prokázalo vysoké pocty a&#160;udělilo nejvyšší vyznamenání za statečnost a&#160;moudrost, dva nejvyšší starobylé úctyhodné řády. Že to byl dobrý a&#160;šlechetný člověk. Všichni na něho budou vzpomínat s&#160;úctou a&#160;láskou, jeho památka bude věčně živá. Nyní však vidí, že se nad zemí stahují mračna, mračna bídy, ponížení, nedej bože, války. Války, jíž se ve svém ušlechtilém srdci vždycky hrozil a&#160;vzpíral, které se však postavil tváří v&#160;tvář a&#160;se zbraní v&#160;ruce, když přišla. Aby všichni, kteří zůstávají, byli stateční a&#160;moudří. Jako tenkrát u&#160;Fossalty, Monte Altissima a&#160;Doss Alta… Otec stál se skloněnou hlavou, krajně zdvořilý a&#160;vážný, ale zdálo se mi, že až dosud poslouchal na půl ucha. Zdvihl hlavu, teprve když dědeček začal mluvit o&#160;mračnech a&#160;válce a&#160;pak o&#160;mně. Zato za námi zachrastilo, jako by kostlivé znovu spadl lorňon či se jí hnula koruna na hlavě, zřejmě když začal mluvit o&#160;mračnech, válce a&#160;o&#160;mně, ji sklonila a&#160;začala poslouchat na půl ucha… Dědeček řekl, abych nikdy nepodléhal strachu, ničeho se nebál a&#160;nikdy neustoupil násilí… Abych hleděl s&#160;důvěrou vstříc své budoucnosti, stavěl si ze stavebnice a&#160;nenachladl. Abych nikdy neležel na vlhké zemi nebo mokré trávě, protože v&#160;rodě jsou ledviny. Pak se krátce zmínil o&#160;včelách a&#160;vosku.</p>
			<p class="MLP-text">Pak přiskočili k&#160;dědečkovi adjutanti a&#160;dědeček sestoupil ze schůdků. Zpod jeho krku jako by byl zmizel bílý límeček s&#160;kravatou, jeho šaty zase zmodraly a&#160;jejich límec opět zšarlatověl, zezlátl, byla to zase jeho stará uniforma… na chvilku si teď sedl do zlaceného křesla, které mu přistrčili z&#160;výklenku, a&#160;v&#160;té chvíli jako by zaplály další nové svíčky, dosud skryté, prostor se zaplnil andělskou září a&#160;před výklenek ze sboru zlatých ornátů vystoupila černozlatá čepice a&#160;zakroucený konec stříbrné hole. A&#160;vtom jak vystoupila, opět zahřměly varhany, klenba se otřásla a&#160;jako by se dočista otevřela, vzduchem se mihl déšť třpytných vodních kapek. Dopadly na dědečkovu brigadýrku a&#160;hruď a&#160;ulpěly tam jako malé duhové perličky. Dědeček se usmál a&#160;jednu kapku, která mu uvízla na tváři, si nenápadně setřel. Pak zazněl krátký zpěv, zpěv zlatých ornátů, a&#160;pak vážná, těžká hudba, nemohl to být nikdo jiný než Beethoven. Byla tak otřesná, že se mnozí za našimi zády rozplakali. Matka si držela u&#160;očí šátek a&#160;byla velmi bledá, matčin bratr si před očima držel dlaň. Dokonce se mi zdálo, že i&#160;sám Gini má slzy v&#160;očích, ale jistě to byl klam, hudba Giniho tak lehce nerozpláče, byť ji má rád. Otec byl ledově klidný, důstojný a&#160;vážný. Ta za námi srkala sliny, ač vůbec nemluvila. Neotočil jsem se, ale byl bych přísahal, že jí slzy netekly… Náhle sbor v&#160;ornátech ve výklenku postoupil, černozlatá čepice s&#160;holí maličko pokročila k&#160;dědečkovu křeslu a&#160;pohublou, poněkud žlutou tváří pomalu, pomaloučku kývla. Zdálo se mi, jako by chtěla dědečkovi taktně naznačit, že je čas…</p>
			<p class="MLP-text">A&#160;tu obstoupili dědečka adjutanti s&#160;šavlemi a&#160;kříži, dědeček vstal z&#160;křesla a&#160;pomalu k&#160;nám přistoupil. S&#160;úsměvem zdvihl ruku k&#160;čepici, ale skoro se nedotkl jejího štítku, ruku měl jen tak lehce opodál, chvěla se mu. Pak k&#160;nám přistoupil ještě o&#160;krůček a&#160;podal nám ruku. Matčin bratr, maminka, Gini a&#160;já jsme ji políbili, všiml jsem si, že je to ruka stařecká, zvrásnělá, ale stále jemná, s&#160;malým, skromným zlatým prstýnkem, otec ji krátce stiskl a&#160;uklonil se. Dědeček dobrácky přivřel oči a&#160;s&#160;jakousi pokornou omluvou a&#160;lítostí se na otce usmál. Kdo by si to byl pomyslil u&#160;Fossalty, Monte Altissima a&#160;Doss Alta, kdo by si to byl pomyslil… Ale to už bylo tak dávno jako vše, co kdysi bývalo, že už to snad ani nebyla pravda. Vždyť i&#160;Jeho Veličenstvo, stařičký mocnář, který udělil dědečkovi dva nejvyšší řády, byl už jednadvacet let mrtev… Cítil jsem, jak se kostlivá za mnou nadýmá, snad pýchou, a&#160;nevěděl jsem proč. Měla sice na hlavě korunu, ale k&#160;nám vůbec nepatřila… Pak nadzdvihli poručíci červenobílou vlajku, jež dosud nehybně ležela uprostřed lodi v&#160;záplavě svic, květin a&#160;věnců, a&#160;v&#160;kamenné podlaze se objevil <span class="MLP-znak-kurziva-11b">otvor</span>.</p>
			<p class="MLP-text">Zlaté pluviály sklonily hlavy, vzduchem se mihl déšť vodních kapek, pak všechno utichlo a&#160;začali hrát hymnu.</p>
			<p class="MLP-text">A&#160;zatímco hráli hymnu a&#160;my jsme stáli v&#160;pozoru, dědeček s&#160;rukou pozdviženou a&#160;chvějící se u&#160;čepice, s&#160;úsměvem na rozjasněné tváři a&#160;s&#160;velikou nepředstíranou radostí v&#160;očích, jakou jsem nikdy v&#160;životě neviděl u&#160;jednoho jediného člověka, se naposledy rozhlédl po nás všech, jak jsme tu před ním stáli, po matce, otci, mně, Ginim, po matčině bratru, strýci, tetách, starších sestřenicích, generálech, plukovnících, pánech s&#160;cylindry, naposledy pohlédl na své adjutanty, již bledí stáli po jeho boku s&#160;tasenými šavlemi, pohlédl ještě jakoby naposled na své medaile a&#160;řády, jež opodál na polštářích drželi mladí poručíci, pohlédl i&#160;na mladé poručíky, shovívavě se usmál, trochu se všem uklonil, a&#160;pak, uprostřed záplavy věnců a&#160;květin, s&#160;jakousi omluvou a&#160;tichým, smírným, odevzdaným úsměvem se jal sestupovat po schodech toho otvoru v&#160;zemi, sestupovat sice pomalu, pomaloučku, ale zcela sám a&#160;sám, teď mu už nikdo nepomáhal, nikdo ho nepodpíral, nikdo ho neprovázel, i&#160;poručíci s&#160;jeho medailemi a&#160;řády na polštářích zůstali na svých místech, i&#160;jeho adjutanti s&#160;šavlemi zůstali na svých místech, a&#160;jak tak sestupoval a&#160;pomalu, pomaloučku mizel od nohou vzhůru k&#160;hrudi a&#160;od hrudi k&#160;hlavě… ke konečkům prstů zdvižené chvějící se ruky u&#160;brigadýrky… shledal jsem, že jeho kroky nejsou vůbec slyšet. Vůbec je nebylo slyšet, jako by ty schody, po nichž sestupoval, pokrýval měkký červený plyšový běhoun, anebo jako by chtěl někoho tam dole překvapit. Někoho, kdo tam právě někde zapaloval svíčku, čekaje na něho, a&#160;svíčka mu nechtěla chytnout a&#160;vzplát, vždyť dole v&#160;otvoru se nemihl jediný záblesk světla, všechno to tam vězelo v&#160;těžké, černé, nejhlubší tmě. Schody však měkký červený plyšový běhoun nepokrýval. Byly z&#160;chladného holého kamene…</p>
			<p class="MLP-text">Pak jsme se vrátili.</p>
			<p class="MLP-text">Pak nastal večer a&#160;tu zčistajasna se objevil šedovlasý generál. Ovšem, rytíře už nebylo třeba. Už zmlkly zvony, už zhasly svíce, už ztichl Beethoven… U&#160;stolu seděl blízko nás. Proti nám kostlivá s&#160;korunou a&#160;zlatým lorňonem u&#160;oka. Ani nevím, co se jedlo, snad maso z&#160;raka. Nakonec přinesli šlehačkový dort. Ani jsem se ho nedotkl. Kostlivá zatřásla hlavou a&#160;hlasem plným nelibosti, hněvu a&#160;srkotu řekla, proč nejím. Otec odvětil, že nejím proto, že nemám hlad… Když jí ze špiček kostnatých prstů vypadl lorňon a&#160;její zrak na nás utkvěl, pochopil jsem… Byla to opravdu živá, skutečná smrt mezi námi, kráčela za mnou, stavěla se za mne, jela kolem mne, seděla se mnou, dívala se na mne a&#160;mluvila. Její stín zatím nestačil úplně zahalit kraj, kde právě byla, ale zato pronikal ke všem u&#160;tohoto stolu. Tušil jsem, že ji nenávidí stejně jako otec a&#160;že je jim odporná kalnost jejího zraku, i&#160;když procházel lorňonem z&#160;ryzího zlata… Než jsme vstali, řekla všem pár slov němčinou, jíž zde nikdo nemluvil. Odpověděl jí šedovlasý generál. „Jasnosti,“ řekl, snímaje monokl z&#160;oka, a&#160;hlas se mu ani dost málo nechvěl, „ještě je nad námi čisté nebe. Ještě nám slunce svítí nad hlavou. Co je napsáno, to trvá…“ Zatvářila se jako starý kůň a&#160;na druhém konci stolu se vedle španělské guvernantky ten nejmladší ze tří dávil. Šlehačkovým dortem…</p>
			<p class="MLP-text">Druhý den, když se soumrak začal snášet na velkou černou budovu a&#160;její nárožní věže i&#160;do nedalekých zalesněných údolí, i&#160;na vzdálené vrcholky Alp, na nichž se celý rok drží sníh, jsme odjížděli. Tety a&#160;starší sestřenice byly něžné a&#160;některé z&#160;nich mne i&#160;políbily. Gini mi podal ruku a&#160;řekl s&#160;tváří již ne tak prochladlou a&#160;temnou jako při přivítání v&#160;parku, že jsem obstál. Že jsem obstál až na to, že jsem se neměl tak často otáčet, ale co. Byl přece jen dobrý, můj bratranec Gini. Pánové byli přívětiví. Zachytil jsem i&#160;jeden zvláštní pohled. Byl měkký, zamyšlený, téměř soucitný. Upíral se někam pod mé oči a&#160;patřil rytíři, šedovlasému generálu s&#160;monoklem.</p>
			<p class="MLP-text">Jeli jsme opět celou noc. Matka nemluvila, zamyšleně, bezvýrazně hleděla do okna, i&#160;když za ním nebylo vidět nic než déšť žhavých rudých jisker, padajících k&#160;zemi. Růženka jedla zákusky, pila víno, čaj a&#160;rovněž hleděla do okna, i&#160;když za ním nebylo vidět nic než odraz osvětleného kupé. Otec četl zahraniční noviny. Náhle vstal, přistoupil k&#160;oknu, za nímž padaly ty žhavé rudé jiskry, a&#160;pak se mi zdálo, že něco řekl. Že odkud jedeme, je zatím ještě dobře. Že tam vskutku slunce ještě svítí. Že však sdílí obavu toho dvorního rady, který řečnil. O&#160;stahujících se mracích, bídě, ponížení, nedej bože, válce. Aby to u&#160;nich nedopadlo, jako je to už čtyři roky <span class="MLP-znak-kurziva-11b">tam</span>.</p>
			<p class="MLP-text">A&#160;dříve než jsem si mohl trochu zapřemýšlet o&#160;tom slově „tam“, jež otec občas vyslovil a&#160;vždy tím myslil, jak říkávali Gini a&#160;Růženka, „hnědé peklo“, vyřkl větu, které jsem nerozuměl o&#160;nic víc, ale vytušil jsem, že platí kostlivé a&#160;nic dobrého o&#160;ní neříká.</p>
			<p class="MLP-text">„Přijela <span class="MLP-znak-kurziva-11b">odtamtud</span> a&#160;má se za čistou rasu.“</p>
			<p class="MLP-text">V&#160;půlnoci jsme přejeli hranice.</p>
			<p class="MLP-text">Ráno jsme byli v&#160;Praze.</p>
			<p class="MLP-text">Pár mých lidí na výkrese, kteří spěchali do té mé zahrady napohled krásné, ale ve skutečnosti hrozné, už nikdy do ní nedošlo, neboť jsem je kreslil od hlavy a&#160;nohy jsem jim už nedokreslil, což bylo tedy jejich štěstí. A&#160;pak přešel týden jako mlha nad čarovnou loukou, když přichází Král poledne, a&#160;přišlo další…</p>
		</div>
</body>
</html>