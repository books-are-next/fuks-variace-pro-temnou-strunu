<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>variace_pro_temnou_strunu-13</title>
		<link href="../Styles/variace_pr_idstyles.css" rel="stylesheet" type="text/css"/>
	</head>
	<body id="variace_pro_temnou_strunu" xml:lang="cs-CZ">
		<div>
			<p id="toc_marker-12" class="MLP-uroven2-kapitola"><a id="x.35741"></a>12</p>
			<p class="MLP-text-bez1radku">Týden před pololetním vysvědčením se otec na konci večeře zeptal, zda se doma vůbec někdy učím. „Ještě jsem tě nikdy, co chodíš do toho gymnázia, neviděl sáhnout na knížku nebo psát nějaký úkol,“ řekl na konci večeře v&#160;jídelně, zády k&#160;zrcadlu, pod nímž je příborník s&#160;karafou vody. „Ještě jsem tě nikdy, co chodíš do toho gymnázia, neslyšel o&#160;něm promluvit pár slov.“</p>
			<p class="MLP-text">„Učím se, jak potřebuji,“ řekl jsem a&#160;byl jsem z&#160;těch slov celý pryč, copak mohl vidět, jak se učím, nebo slyšet mě, i&#160;kdybych se o&#160;gymnáziu uvykládal? Vždyť byl skoro pořád pryč, a&#160;byl-li právě doma, tedy v&#160;pracovně, kam se za ním jen tak pro nic za nic nesmí, do mého pokojíku nikdy nevkročil a&#160;nepromluvil se mnou slovo. „Učení mi jde dobře,“ podotkl jsem, „tak se snad, doufám, doma vůbec učit nemusím.“</p>
			<p class="MLP-text">Řekl, že za týden uvidí, a&#160;obrátil se k&#160;Růžence. Vyzval ji, aby všechny prázdné láhve od vína dala ze spíže do kuchyně a&#160;tu <span class="MLP-znak-kurziva-11b">sekeru od Hronů</span>, která je ve spíži, dala nabrousit, aby byla do týdne hotova. A&#160;vstal a&#160;odešel z&#160;jídelny. Matka přistoupila k&#160;zrcadlu, pohlédla na karafu s&#160;vodou na příborníku, která se tam leskla jako zbaňatělá křišťálová koule, a&#160;pak chvíli něco v&#160;příborníku hledala. Pak pokrčila rameny a&#160;s&#160;podivnou starostí v&#160;hlase řekla Růžence, aby sklidila stůl.</p>
			<p class="MLP-text">Týden nepadla o&#160;učení zmínka. Otec přicházel domů pozdě večer, když jsem se již chystal v&#160;pokojíku k&#160;spaní. Rozpoznal jsem podle kroků, že jde rovnou do pracovny, a&#160;někdy jsem ho přijít ani neslyšel, zřejmě se vracel v&#160;noci, kdy jsem už pásl ovce. Avšak včera se stalo něco, co mě ohromilo. Včera, den před pololetním vysvědčením, přišel domů opět dřív, zeptal se Růženky, zda <span class="MLP-znak-kurziva-11b">ty dvě lahvičky</span>, co jsou v&#160;kuchyni na poličce, jsou všechny ty prázdné láhve ze spíže a&#160;sekera od Hronů je již nabroušena. Pak s&#160;námi večeřel a&#160;ke konci večeře řekl:</p>
			<p class="MLP-text">„Přineseš-li <span class="MLP-znak-kurziva-11b">zítra</span> pěkné vysvědčení, vezmu tě letos o&#160;Velikonocích do Vídně. Pojedeme v&#160;noci. Autem.“</p>
			<p class="MLP-text">Bylo to tak překvapující, že jsem v&#160;první chvíli zapomněl zavřít ústa. Myslil jsem, že jsem se přeslechl nebo slyším hvízdat drozdy. Když jsem však viděl, že matka kroutí hlavou a&#160;Růženka vyhrkla něco o&#160;jakémsi bledě modrém svetru, který bych si měl vzít na cestu, abych v&#160;noci <span class="MLP-znak-kurziva-11b">nenachladl</span>, uvěřil jsem, že jsem slyšel správně. Vyskočil jsem ze židle, řekl dobrou noc a&#160;běžel do pokojíku. Potmě jsem se převlékl do nového světlého pyžama, které mělo slabé růžové proužky, lehl si na gauč a&#160;schoval část hlavy pod deku. Povlak byl sněhově bílý, ztvrdlý, suchý, byl to nový povlak stejně jako pyžamo a&#160;voněl po nějakých květinách, bylo mi pod ním jako v&#160;ráji. O&#160;Velikonocích do Vídně! Do Vídně uprostřed školního roku, a&#160;k&#160;tomu všemu&#160;– bylo to vskutku k&#160;nevíře&#160;– s&#160;otcem! Do Vídně snad přece vůbec nejezdí, napadlo mě, proč tam asi jede? A&#160;proč v&#160;noci? Aby navštívil matčiny příbuzné, zasmál jsem se, a&#160;pak mi ovšem bleskl hlavou náš líbezný, roztomilý Gini. Byl bych náhle nejraději vstal a&#160;šel na chvíli do pokoje k&#160;babičce. Ale nebylo to možné. Z&#160;předsíně se ozývaly otcovy kroky, rychlé cinkání mnoha lahví, přenášených ze spíže do kuchyně, celých škopků lahví, šramocení Růženky ve spíži, která odtamtud tahala sekeru, musil jsem se v&#160;duchu smát, ale vstát, jít do pokoje k&#160;babičce a&#160;jen tak se tam posadit v&#160;pyžamu, jsem přece jenom nemohl… Ať jede do Vídně kvůli Ginimu anebo ne, to je jedno, myslil jsem si, radši budu myslit na to, kam se ve Vídni podívám. Na Hrad v&#160;neděli v&#160;poledne, až se budou měnit stráže, do obou muzeí, co stojí proti sobě u&#160;Ringstrasse a&#160;je mezi nimi socha Marie Terezie sedící… jak je to dávno, co jsem v&#160;nich byl… k&#160;Svatému Štěpánu, naproti němuž, téměř přímo proti vchodu, je malý krámek s&#160;nejpestřejším cukrovím, jaký snad není v&#160;celé Vídni, mají tam i&#160;hady, půjdu ovšem též k&#160;Svatému Michaelu, kam nejít nelze, usmál jsem se tomu tvaru, je tam jedna velmi vzácná vzácnost, lavice, kde sedávala babička… ke kapucínům, kde jsou císařské hrobky, do Prátru, a&#160;bude-li už po zimě jezdit obří kolo, svezu se, jen co v&#160;sobě trochu překlofnu počáteční strach, a&#160;pak… A&#160;pak, vzpomněl jsem si náhle a&#160;srdce mi poskočilo, že jsem až vypískl, no ovšem, jak bych si nevzpomněl. <span class="MLP-znak-kurziva-11b">Vodní ulice</span>.</p>
			<p class="MLP-text">Vodní ulice.</p>
			<p class="MLP-text">Dvouposchoďové domky se světlými omítkami a&#160;červenými muškáty za okny stojí jen po jedné straně, druhou stranu tvoří kamenný násep se zeleným zábradlím, na který se dá vyjít po několika schodech. Na jednom konci ulice je malý železniční podchod a&#160;ohrada s&#160;alejí košatých stromů, v&#160;níž někdy hrají na flašinet. Na druhém konci ulice je malé náměstíčko s&#160;tyrolskou hospodou a&#160;s&#160;kostelem, na jehož římsy se slétají vypasení holubi s&#160;volátky, batolí se tam v&#160;okrouhlých oknech a&#160;vrkají. A&#160;samotná Vodní ulice…</p>
			<p class="MLP-text">Především má veřejnou studnu, kde Kurt nabíral vodu do dřevěného vědra, většího, než byl on sám. Ale Kurt vědro unesl a&#160;pro vodu chodil denně, měl nemocné rodiče. Pod zábradlím u&#160;náspu stojí oblý balvan, o&#160;který se potloukl Jindra, když se bránil hordě nějakých zlých kluků, kteří ho povalili na zem. Přišel domů a&#160;krvácel, nebylo jasné, zda z&#160;nosu či zubů. Ale otec se na něho podíval, dal mu ruku na rameno a&#160;řekl, ať si z&#160;toho nic nedělá. Že se dá obklad a&#160;bude to v&#160;pořádku. V&#160;domě číslo pět bydlí pan Wolfgang Burger. Ten má docela malého hošíka Tonyho, který jednou ztratil na ulici peníze. Hrozně plakal a&#160;ani nechtěl domů, ty peníze totiž dostal od tatínka k&#160;svátku. Pan Burger ho pak zavolal z&#160;okna, byla hotova večeře, bramboračka, a&#160;Tony šel. Přes náměstíčko s&#160;kostelem a&#160;tyrolskou hospodou chodili hoši ze školy a&#160;tam také prodávala paní Rosenkrancová v&#160;létě zmrzlinu, v&#160;zimě kaštany a&#160;spoustu jiných věcí. Karlův otec chodíval tamtudy z&#160;úřadu a&#160;občas něco Karlovi u&#160;té paní koupil. Jednou mu slíbil za pěkné pololetní vysvědčení kolo, a&#160;protože Karel měl pěkné vysvědčení, kolo stálo druhý den, když se probudil, v&#160;kuchyni vedle jeho lůžka. Avšak tím podchodem a&#160;alejí košatých stromů na druhém konci chodívali hoši do lesa, který byl kdesi v&#160;neurčité dálce, kdesi za Vodní ulicí, kdesi za městem, a&#160;tam v&#160;tom lese… bylo to k&#160;nevíře, ale byla to pravda. Chodívali tam <span class="MLP-znak-kurziva-11b">s&#160;lasem</span>. Karel, Kurt, Jindra, ba i&#160;ten malý Tony za nimi běhával… Když jsem na to pomyslil, skoro se mi zatočila hlava. Všechno jsem viděl v&#160;jednom filmu, který se u&#160;nás dával loni na podzim s&#160;Käthe Dorschovou a&#160;Paulem Hörbigerem… A&#160;teď jsem se těšil, že uvidím Vodní ulici na vlastní oči včetně všeho dalšího, co v&#160;ní bylo, psa bernardýna čtyřnohého, který se tam procházel, kočky na prazích domků a&#160;na náspu sem tam i&#160;nějaké slepice kráčející… těšil jsem se docela jako jelínek a&#160;umínil si, že tam půjdu hned, jakmile přijedeme do Vídně. Dříve než na Hrad, do muzeí, Prátru a&#160;hrobek u&#160;kapucínů. Bude to asi někde na obvodu města, napadlo mě, někde za městem, kde to ani jaksepatří neznám, ale to nic, zeptám se strážníka a&#160;elektrika mě tam sveze, možná že kousek i&#160;nějaký autobus. Záleželo to jen na vysvědčení, a&#160;já si pod dekou s&#160;vůní květin připomenul školu… No a&#160;druhý den, druhý den ve škole, když nám rozdávali vysvědčení, jsem zneklidněl.</p>
			<p class="MLP-text">Ve třídě je hrobové ticho a&#160;nad naší lavicí se vznáší vůně pomerančů. Brachtl dnes přinesl tři pomeranče a&#160;před zvoněním nám je rozdal. Mínkovi, Bukovi a&#160;mně, a&#160;pak se díval, jak je jíme. Bůhví proč je všechny rozdal a&#160;sám si nenechal. Přiměl jsem ho, aby si vzal kousek z&#160;mého, udělal to i&#160;Mínek a&#160;Buka… Nad naší lavicí se tedy vznáší vůně z&#160;pomerančů a&#160;ve třídě je hrobové ticho. Někteří, jako Carda, Datel a&#160;Kchony, se zřejmě bojí. Kopejtko ve své pruhované kazajce s&#160;krátkými rukávy se docela očividně třese, jiní jsou klidnější, anebo to předstírají. Někteří jsou klidní opravdu, jako Tieftrunk v&#160;poslední lavici, Buka a&#160;Vilda Brachtl. Vyňal z&#160;kapsy černobílou opici ze skla, kterou jsem mu dal, a&#160;postavil ji na lavici doprostřed mezi svou a&#160;mou deskou, aby nás chránila. Hleděla na nás vesele a&#160;potměšile a&#160;já si teprve teď všiml, že trochu šilhá. Hledíme na pana profesora za katedrou, má zelenou kravatu a&#160;brýle, které si občas nasazuje, nad jeho prošedlou hlavou visí portréty dvou prezidentů a&#160;těžký tmavý kříž. Každému řekne pár vlídných slov a&#160;pak ho vyzve, aby si přišel pro vysvědčení, je to jako pozvání ke stolu Páně. Arnsteinovi řekl, že by se měl polepšit ze zeměpisu a&#160;přírodopisu. Bernard byl dost pochválen. Brachtl také, má jen trochu přidat v&#160;dějepisu. Když se vrátil s&#160;vysvědčením do lavice, stiskl mi ruku a&#160;vzal si ode mne kus pomerančové kůry, kterou pak začal žvýkat. „Kdybych byl na tvém místě,“ napadlo mě, „už bych mohl být klidný, měl bych to za sebou.“ Přistrčil blíže ke mně opici a&#160;řekl, abych se nebál. Bronowski má velmi dobré známky. Když se vracel s&#160;vysvědčením do lavice, usmál se na mě a&#160;kývl hlavou. „Kdybych byl na tvém místě,“ napadlo mě opět, „už bych měl jistotu, že jedu. Já ji ještě nemám…“ Buka za mnou se trochu zlepšil z&#160;počtů, ale má tři dostatečné, moc si z&#160;toho nedělá. Když se vrátil do lavice, zašeptal mi, že to čekal horší. „Ta vaše opice šilhá,“ řekl přes naše ramena, „dej mi taky kousek kůry, já jsem tu svou už zahodil.“ Hůř je na tom Carda. Ale může se do konce roku zlepšit. Ovšem, kdo by se nemohl zlepšit, každý se může zlepšit. Čeněk a&#160;Doubek jsou na tom stejně. Pan profesor jim řekl, aby při vyučování nešeptali, nebo že je rozsadí… Pak přišel Císař, Datel, Daubner, Dohaltský… Dohaltský, který často jezdí do Vídně a&#160;zná ji snad stejně dobře jako já… to jsem již velmi zneklidněl. Co říkal pan profesor Dostálovi, jsem už nevnímal. Zaznělo mé jméno…</p>
			<p class="MLP-text">Srdce se mi roztlouklo jako zvon a&#160;zachvátila mě tíseň. Jako na začátku školy, když jsem poprvé vstupoval do této třídy. Ale tehdy to bylo z&#160;jakési ztracenosti a&#160;z&#160;dojmu, že mě někdo cestou sledoval, teď to bylo jen z&#160;představy, že mě otec nevezme do Vídně. Brachtl se dotkl mé ruky, kterou jsem se držel lavice, několikrát ji přejel sem a&#160;tam čímsi tvrdým a&#160;chladným, skleněnou opicí… pak znovu zašeptal, abych se nebál. „Pojedeš, neboj se…,“ zašeptal, a&#160;mě v&#160;té chvíli napadlo, že i&#160;kdybych v&#160;některém předmětu selhal, mohu jet, přece kvůli jednomu předmětu… a&#160;dopadlo to dobře.</p>
			<p class="MLP-text">Pan profesor řekl, abych se aspoň jen trochu naučil dělit s&#160;výhodou, a&#160;pozval mě ke katedře. Vídeň byla zachráněna.</p>
			<p class="MLP-text">V&#160;lavici jsem si ukousl kus pomerančové kůry, ač mi příliš nechutnala, byla hořká, ale to bylo jedno. Přišel na řadu Fürst, který občas jezdí do Vídně, protože tam prý mají příbuzné, jeho lavice je od naší přes uličku, byl dnes nažehlený a&#160;naškrobený víc než jindy, vyšňořen, jako by byl bůhví jaký svátek, a&#160;když šel ke katedře, nesl se jako páv, ač vůbec neměl proč, jeho vysvědčení bylo mizerné, někteří si ho polohlasně dobírali. Grund, který je nejlepší ve třídě, šel ke katedře se stejným samozřejmým klidem, s&#160;jakým odpovídá, když je volán, když se vracel do lavice, kývl na mě, usmál se, rád by se se mnou sblížil, ač já ho příliš rád nemám. Přišel Hlásný, Chadima, pak Katz. Měl samé jedničky, až na přírodopis a&#160;zeměpis. Když se vracel do lavice, dozadu ke kamnům, pohlédl na mě svýma tmavýma jasnýma očima a&#160;usmál se, je básník. Kchony byl na tom dost zle, ale nejhůř z&#160;přírodopisu a&#160;zeměpisu, vracel se do lavice dost vyděšen, ale může se polepšit. Polepšit se přece může každý. Pak přišel Kolomaz, Kopejtko, nebylo to s&#160;ním tak zlé, jak si myslil, když se vracel do lavice v&#160;té své kazajce s&#160;krátkými rukávy, poskakoval, další jsem už nevnímal, jen trochu Lindnera, který propadl ze všeho, z&#160;čeho se vůbec propadnout dá, a&#160;pak jsem se vzpamatoval, když byl volán Jiří Mínek, dopadl skvěle. Když se vrátil do lavice, Brachtl mu dal ruku na hlavu a&#160;kus pomerančové kůry. Nad naší lavicí se vznášela pomerančová vůně jako nad zahradou v&#160;ráji a&#160;já jsem se radoval. Z&#160;Brachtla, Mínka, Bronowského, Katze i&#160;Buky, který to čekal horší, ale hlavně z&#160;Vídně, kam letos o&#160;Velikonocích pojedu s&#160;otcem autem v&#160;noci. Záviselo to na vysvědčení.</p>
			<p class="MLP-text">O&#160;hlavní přestávce jsme seběhli na školní dvůr, kam se občas utíkáme, když nás nebaví chodit po chodbě, dvůr byl ztvrdlý mra­zíkem, ale sníh, který v&#160;úterý napadl, na něm nebyl, školník jej shrábl. Stoupli jsme si do kouta pod tělocvičnu a&#160;začali povykovat.</p>
			<p class="MLP-text">„Jestlipak mi pošleš lístek,“ řekl Brachtl a&#160;trochu mi zkroutil za záda ruku. „S&#160;rakouskou známkou.“</p>
			<p class="MLP-text">Jistě pošlu, myslil jsem si, a&#160;copak jen lístek. Budu mít peníze, řeknu si matce, a&#160;něco i&#160;přivezu. Něco zvláštního, myslil jsem si, aby to vůbec mělo cenu. A&#160;přivezu i&#160;Mínkovi, Bronowskému, Bukovi a&#160;Katzovi, tomu i&#160;lístek s&#160;pomníkem nějakého básníka, ve Vídni jsou na každém kroku, možná že něco i&#160;Hlásnému. Všichni tu byli pohromadě, v&#160;koutě pod tělocvičnou na ztvrdlé promrzlé zemi, a&#160;tu jsem si všiml, že je tu i&#160;ten Fürst. Fürst, který občas jezdí do Vídně, protože tam mají příbuzné, a&#160;byl dnes nažehlený a&#160;naškrobený víc než jindy. Jen tu tak stál, nestrkal se, jak by mohl, vyšňořený ve svých šatech a&#160;límečku, jen tu tak stál, napínal uši a&#160;zdvihal nos. „Počkej, ty pyšná opice,“ napadlo mě, a&#160;vyprostiv svou ruku z&#160;Brachtlovy, schválně jsem se Fürsta zeptal, zná--li ve Vídni ulice.</p>
			<p class="MLP-text">„Znám,“ řekl pyšně. „Jako v&#160;Praze.“</p>
			<p class="MLP-text">Někteří kolem se začali smát.</p>
			<p class="MLP-text">A&#160;tu mě napadlo, abych se ho zeptal, zná-li i&#160;ulici Vodní.</p>
			<p class="MLP-text">„No, Vodní ulici, tu přece znáš,“ zvolal jsem.</p>
			<p class="MLP-text">„Vodní ulici,“ zavrtěl zdviženým nosem a&#160;dělal, že přemýšlí, „tu neznám. To bude nějaká zastrčená ulice někde za městem, kde chodí slepice a&#160;králíci. Do takových já nechodím,“ řekl, „já chodím jen na velké ulice ve středu…“</p>
			<p class="MLP-text">Ozval se smích, smáli se jeho odpovědi. Chvojka zamečel:</p>
			<p class="MLP-text">„Chodí jen ve středu,“ a&#160;Buka do něho strčil a&#160;řekl něco sprostého. A&#160;já jsem cítil, že jsem zaťal pěst. Nějaká zastrčená ulice za městem, kde chodí slepice a&#160;králíci, tam on nechodí…, ale Fürst se náhle nějak stáhl, jako by dostal strach. Nejistě se rozhlédl, všichni, kteří tu stáli, na něho hleděli a&#160;smáli se, i&#160;Dohaltský, který stál opodál.</p>
			<p class="MLP-text">„Vodní ulice není žádná zastrčená,“ řekl jsem a&#160;s&#160;rukou v&#160;kapse jsem k&#160;němu přistoupil, „není ani za městem a&#160;žádné slepice a&#160;králíci tam nechodí. Je to velká ulice ve středu a&#160;bydlí tam Kurt, Jindřich, Karel a&#160;Tony. Vodní ulice je jedna z&#160;největších ulic, a&#160;když ji neznáš, tak neznáš vůbec nic. A&#160;kdoví,“ řekl jsem, hledě na jeho nažehlené šaty, škrobený límec a&#160;mírně poděšenou tvář, „kdoví jestlis vůbec někdy, ty králíku, ve Vídni byl…“</p>
			<p class="MLP-text">Kolem se ozval nový smích a&#160;Fürst byl náhle bez sebe. Nevěděl, co vykoktat. Rozhodně měl zlost, ale v&#160;tom, aby ji projevil, mu bránil jakýsi záhadný strach. Jen se trochu otočil po Dohaltském, který stál opodál a&#160;usmíval se.</p>
			<p class="MLP-text">„Nikdy jsi ve Vídni nebyl, králíku,“ řekl Buka, „nekecej.“</p>
			<p class="MLP-text">„Nebyls, prosím tě,“ přisvědčil Grund, měl jsem však dojem, že to říká proto, aby si mě získal.</p>
			<p class="MLP-text">„Bodejť, Fürste,“ řekl Chvojka, „byls tam tadyhle…,“ a&#160;ukázal si na čelo.</p>
			<p class="MLP-text">„Ty opice ze zoo…,“ řekl Fürst, a&#160;to bylo jediné, na co se zmohl. Všichni se dali do smíchu, i&#160;Chvojka, jehož strýček pracuje v&#160;zoologické zahradě.</p>
			<p class="MLP-text">„Nechtěl bys facku,“ řekl jsem náhle, něco do mě vjelo, „nikdy jsi ve Vídni nebyl, jinak bys znal Vodní ulici. Jestli se budeš ještě vytahovat, tak tě tady zbiju!“</p>
			<p class="MLP-text">Nikdo to nečekal a&#160;on sebou strašně trhnul.</p>
			<p class="MLP-text">Ustoupil pozpátku o&#160;krok a&#160;vrazil do Buky.</p>
			<p class="MLP-text">„Co do mě strkáš, ty sysle,“ zvolal Buka a&#160;strčil ho dopředu, Fürst padl na mne. Odrazil jsem ho zase zpátky na Buku a&#160;Buka zpět na mě, pak jsem do něho strčil znovu a&#160;prudce, ale Buka za ním uskočil a&#160;Fürst si dřepl na zem.</p>
			<p class="MLP-text">Bylo to hrozné.</p>
			<p class="MLP-text">Byl bledý vztekem a&#160;strachem. Nesnese, když se někdo dotkne jeho nažehlených šatů, natož aby v&#160;nich dřepl na zem. Vstal z&#160;černé promrzlé země jako hejkal a&#160;začal se oprašovat.</p>
			<p class="MLP-text">„Pánové,“ řekl Katz a&#160;lehce se usmál jemnou, hezkou čistou tváří, „pánové, nechte toho. Je možné, že Fürst ve Vídni byl a&#160;jen nezná Vodní ulici.“</p>
			<p class="MLP-text">Pohlédl jsem na Katze, ale ten se na mě jen usmál a&#160;pokrčil rameny. Dohaltský, který stál opodál, měl teď sklopenou hlavu.</p>
			<p class="MLP-text">A&#160;tu se do toho vmísil Brachtl.</p>
			<p class="MLP-text">Brachtl, který to všechno s&#160;úsměvem pozoroval pramínkem vlasů, jež mu splývaly k&#160;očím, a&#160;já zkameněl.</p>
			<p class="MLP-text">„Kdoví,“ řekl, „jestli ta Vodní ulice opravdu není zastrčená a&#160;nechodí tam králíci a&#160;slepice. Že tam bydlí <span class="MLP-znak-kurziva-11b">nějaký Kurt</span> nebo Karel,“ pohlédl na mě, „neznamená, že je to nějaká velká ulice. Možná že vůbec ani neexistuje.“</p>
			<p class="MLP-text">Z&#160;Fürsta jako by rázem spadl strach a&#160;zbyla v&#160;něm jen strašná zlost, přestal si na chvíli čistit lokte, rozhlédl se se zdviženým nosem a&#160;já jako bych se propadl. Cosi mi sevřelo hruď, co se podobalo drtivému tichu. Bleskl mi hlavou květinový koberec v&#160;parku s&#160;vůní růží a&#160;musil jsem se odvrátit. Z&#160;dálky jsem slyšel zvonit a&#160;uvědomil si, že končí přestávka.</p>
			<p class="MLP-text">„Nezlob se,“ slyšel jsem Katze, když jsme se vraceli do třídy, „nesmíme ho podezřívat, když nevíme. Možná že ve Vídni byl. Neměl sis začínat.“</p>
			<p class="MLP-text">„Vždyť si nezačínal,“ slyšel jsem Grunda.</p>
			<p class="MLP-text">„Začal,“ slyšel jsem Katze. „Vodní ulice je ta nejmenší ulice na předměstí, chodí tam psi, kočky a&#160;slepice, viděl jsem to na vlastní oči. S&#160;Dorschovou a&#160;Hörbigerem,“ usmál se. „Ale nezlob se, Michale,“ dal mi ruku na rameno, „vždyť je to vtip a&#160;o&#160;nic nejde. Voníš pomerančem jako Mínek, Buka a&#160;Brachtl.“</p>
			<p class="MLP-text">V&#160;lavici se mi trochu ulevilo. Sedl jsem si na nejzazší kraj, abych byl co nejdál od Brachtla, ale Brachtl si přisedl blíže a&#160;chytil mě za ucho.</p>
			<p class="MLP-text">„Pošleš mi lístek…“</p>
			<p class="MLP-text">Mínek před námi se otočil a&#160;řekl:</p>
			<p class="MLP-text">„Nepůjdeme dnes ze školy kolem rybníka?“</p>
			<p class="MLP-text">„To víš, že půjdeme,“ Brachtl ihned souhlasil, zatímco jsem trhnutím vyprostil své ucho z&#160;jeho ruky, „rybník bude zamrzlý. Budou po něm chodit <span class="MLP-znak-kurziva-11b">kachny</span>,“ dodal, pohlédl na mě a&#160;já jsem se v&#160;duchu rozhodl, že s&#160;nimi nepůjdu. Až zazvoní, seberu se a&#160;půjdu sám. Anebo s&#160;Bukou, nebude-li na něho čekat jeho bratr zámečník, anebo s&#160;Datlem. Anebo i&#160;s&#160;Grundem. Bude-li mě Brachtl volat, ani se neohlédnu. Protože se z&#160;toho zase musím dostat. Přemoci se. Chladně a&#160;tvrdě vrátit mu to zpátky. Nepodléhat nesmyslům… Co pan profesor vykládal, jsem nevnímal. Byl to dějepis a&#160;bylo právě po vysvědčení, snad ani nic nevykládal a&#160;jen mluvil o&#160;známkách, anebo se jen tak bavil.</p>
			<p class="MLP-text">Na lavici se náhle objevila opice, kterou Brachtl schválně vyndal z&#160;kapsy, a&#160;když viděl, že jsem si jí všiml, bleskurychle ji chňapl a&#160;začal mi s&#160;ní jezdit po rameni a&#160;krku, chtěl mě navnadit. Odvrátil jsem se a&#160;hleděl do okna. Pak vytrhl ze sešitu kus papíru, něco na něj napsal a&#160;podstrčil mi jej pod oči. Byl tam nakreslen panáček s&#160;velkýma ušima a&#160;pod ním mé jméno, chtěl mě rozesmát. Zmačkal jsem papír a&#160;hodil jej na zem. Konečně sáhl do mé lavice a&#160;sebral kus pomerančové kůry, která tam ležela vedle aktovky, a&#160;strčil mi ji mezi rty, vyprskl jsem. A&#160;nepomohlo ani to, když se naklonil k&#160;Mínkovi a&#160;zašeptal mu, abych to slyšel: „Až půjdeme k&#160;rybníku, chytneme Michala a&#160;hodíme ho tam. Ne abys ho vytáhl. Musíme ho utopit.“</p>
			<p class="MLP-text">Pak zvonilo a&#160;pan profesor za katedrou se zvedl. Brachtl vstal a&#160;dal mi ruku za krk. Občas to dělá, když chce někomu dát najevo svou přízeň. Ani jsem se nehnul. Seděl jsem jako beran. A&#160;tu náhle, jako by ho něco vzalo, dal mi ruku z&#160;krku pryč a&#160;přistoupil k&#160;Fürstově lavici, jež je od naší na krok.</p>
			<p class="MLP-text">„Abys věděl, jak ses sek, ty mezku,“ zvolal na něho, „Vodní ulice existuje a&#160;je ve středu. Koukni se na ni, až tam zase někdy pojedeš, jestli tě tam ještě vůbec pustí…“</p>
			<p class="MLP-text">„Jestli tě tam vůbec ještě pustí,“ přidal se Buka za mnou, „možná že pojedeš…,“ a&#160;dodal něco velmi sprostého.</p>
			<p class="MLP-text">„Nekecejte,“ řekl teď Fürst, zlost v&#160;něm zřejmě na chvilku vyhrála nad strachem, ale vzápětí se opět stáhl, jako by zalezl za svůj naškrobený límec, a&#160;kvapně zavíral aktovku. V&#160;té chvíli však Brachtla zřejmě něco dočista posedlo.</p>
			<p class="MLP-text">„Počkej,“ řekl Bukovi, který hrozivě přistoupil k&#160;Fürstovi, „cos to řekl…“ A&#160;chytil Fürsta za límec, což je po pádu na zem to nejhorší, co ho může potkat. Něco nejasného koktal a&#160;chtěl se Brachtlovi vysmeknout, ale opatrně, aby si nepoškodil šaty…</p>
			<p class="MLP-text">„Říkám, aby ses šel na ni kouknout, jestli tam vůbec pojedeš,“ zvolal do jeho bledé, zděšené tváře, „Vodní ulice je velká ulice ve středu města a&#160;Michal má pravdu…“ A&#160;strčil do Fürsta, až si sedl do lavice a&#160;zapnutá aktovka, kterou měl na desce, mu spadla na klín. Ti, co stáli kolem, se začali smát, byl mezi nimi i&#160;Grund. Vpovzdáli stál Dohaltský a&#160;neřekl nic, a&#160;stál též Katz a&#160;mlčel. A&#160;tu se stala téměř neuvěřitelná věc. Nikdo by byl nečekal, že by se Fürst mohl takhle vzepřít. Zvedl se z&#160;lavice a&#160;neuměle praštil Brachtla pod krk. Za pár vteřin ležel podruhé na zemi, tentokrát na parketách, ale natolik byl ještě při smyslech, že dokázal, aby krev, která mu tekla snad ze zubů nebo z&#160;nosu, nepotřísnila jeho límeček a&#160;šaty. Kolem se ozýval souhlas, a&#160;bylo to přece samozřejmé. Začal se rvát. Dal první ránu. Uhodil pod krk. Jen Dohaltský mlčel, a&#160;když jsem pohlédl na Katze, jeho hezká čistá tvář jako by se násilím usmála, zavrtěl hlavou a&#160;šel. Pak Brachtl kývl na mě a&#160;na Mínka, který to vše vyjeveně pozoroval, a&#160;řekl, že můžeme jít.</p>
			<p class="MLP-text-bez1radku--12-0">Šternberský park v&#160;zimě je pustý a&#160;prázdný.</p>
			<p class="MLP-text">Hrabě Šternberk na velkém tmavém mramorovém kvádru stojí uprostřed záhonu černé zryté země, bylo by možné k&#160;němu přistoupit a&#160;dotknout se ho, alespoň podstavce, ale kdo by to dělal, se skloněnou hlavou hledí na květinu, kterou drží v&#160;podepřené ruce, na rameni má chomáček sněhu, který se tu udržel od úterka, chomáček vypadá jako malý bílý ptáček, avšak dole na podstavci sedí opravdový velký černý kos. Lavičky kolem pomníku jsou zvlhlé, mokré, prázdné, kdo by si sem teď sedal… nikdo sem teď nejde, nikdo se tu neprochází, nikdo tu neposlouchá, není co, z&#160;větví holých stromů čiší chlad a&#160;zimní šedé ticho… Cesta za pomníkem k&#160;rybníku a&#160;ke kiosku je vroubena černými křovisky a&#160;šedými vlhkými trávníky, na nichž se tu a&#160;tam drží sníh, je pustá a&#160;prázdná jako celý park, nejde po ní právě živá duše. A&#160;rybník na konci? Je zpola zamrzlý, ale je to vlastně jen slabý povlak, průhledná ledová skořápka, kachny by neudržel. Plují u&#160;skalky, z&#160;níž stéká do rybníka voda, a&#160;potápějí si hlavy stejně jako v&#160;létě, asi jim chladno nevadí. Po labutích tu není ani stopy, ty jsou zde jen v&#160;létě. Na zimu je odsud nosí do zoologické zahrady, jak jednou řekl Chvojka. A&#160;čínský kiosk za rybníkem je tichý, opuštěný, zavřený, na jeho stříšce je také pár malých bílých ptáčků, chomáčků sněhu.</p>
			<p class="MLP-text">„Ještě se zlobíš?“ zeptal se Brachtl u&#160;zábradlí rybníka.</p>
			<p class="MLP-text">Ty chomáčky sněhu jsou jako zakletí Královnou ledu, musil jsem se v&#160;duchu usmát… ten kiosk je jako domek baby Jagy na můří noze, musil jsem se opět usmát… nebo perníková chaloupka. A&#160;tohle jezero…</p>
			<p class="MLP-text">„Kde mě utopíte?“ řekl jsem, „vždyť je to zamrzlé.“</p>
			<p class="MLP-text">„Je to zamrzlé,“ vzdychl Brachtl, ač to nebyla pravda, na rybníku byla jen průhledná ledová skořápka, „necháme to najindy. Je to holt smůla. Na co právě myslíš, honem řekni!“</p>
			<p class="MLP-text">Ach, na co jsem právě myslil! A&#160;nejen teď u&#160;rybníka, u&#160;tohohle zábradlí, ale celou dobu, co jsme sem šli, od konce dějepisu až do této chvíle, nač jsem právě myslil! Nemyslil jsem právě na Vídeň a&#160;Vodní ulici, ty byly už jisté, vysvědčení bylo v&#160;kapse a&#160;mohl jsem na ně myslit kdykoli jindy, den co den až do Velikonoc, kdy jednou večer sedneme do auta a&#160;pojedeme… myslil jsem na to, jak Brachtl zmlátil Fürsta. Jediná věc, jež mi v&#160;těch myšlenkách trochu vadila, byla ta krev, jež Fürstovi tekla. Ale už to, jak ležel na zemi a&#160;bál se, aby si nepotřísnil šaty, bylo dobré, a&#160;pak to pomyšlení, <span class="MLP-znak-kurziva-11b">kdo</span> mu to udělal a&#160;<span class="MLP-znak-kurziva-11b">proč</span>. A&#160;náhle jsem začal litovat, že jsem Fürsta na tom školním dvoře také nezmlátil, jak to pak udělal Brachtl. Že jsem do něho jen strčil a&#160;nevrhl se na něho, když si dřepl na zem. Napadlo mě, zda vůbec ještě najdu příležitost, abych to napravil a&#160;pořádně ho zmlátil. Praštil s&#160;ním na lavici, na parkety a&#160;pak se na něho vrhl, nejlíp před češtinou, napadlo mě, anebo na konci vyučování, jako to bylo dnes. A&#160;myslil jsem konečně i&#160;na to, co Brachtlovi přivezu na památku. Také Mínkovi a&#160;ostatním, i&#160;Katzovi, bůhsuď, proč se Fürsta zastal.</p>
			<p class="MLP-text">„Ty jsi hrozně hodný…“ řekl Brachtl, „snad tě neutopíme ani poz­ději. Já si to ještě rozmyslím.“</p>
			<p class="MLP-text">Chvíli jsme hleděli na rybník, na kachny u&#160;skalky, na vodu, jež z&#160;ní stéká do rybníka, také na tichý zavřený kiosk, a&#160;bylo nám dobře. Občas jsme položili dlaň na zábradlí. Cítili jsme v&#160;dlaních bodavý chlad, protože nikdo z&#160;nás neměl rukavice a&#160;zábradlí bylo železné a&#160;omrzlé. Ale bylo nám dobře. To zábradlí dále studilo a&#160;bodalo jako čert a&#160;náhle mě napadly kapsy otcova koženého pláště. Když vychází z&#160;pracovny s&#160;modrým kufříkem, přivřeným zrakem, cigaretou v&#160;ústech… kapsy jeho koženého pláště, ten tvrdý chladný kov v&#160;nich, který stačilo zřejmě jen rychle vytáhnout a&#160;stisknout kohoutek. A&#160;bylo by po Fürstovi…</p>
			<p class="MLP-text">„Jsi hrozně hodný a&#160;nikdo tě nesmí utopit,“ opakoval Brachtl téměř tak vlídně, jako mluví s&#160;Mínkem, a&#160;naklonil se ke mně, „nemáš zmrzlou ruku? Vždyť máš skoro zmrzlou ruku, nedrž se už…,“ a&#160;sejmul mi ruku ze zábradlí.</p>
			<p class="MLP-text">„Labutě tu nejsou,“ řekl jsem a&#160;trochu jsem se ohlédl na cestu za našimi zády, „jsou zakleté na labutím jezeře. Na labutím jezeře ptákem Ohnivákem…,“ zasmál jsem se. „Hlídá je černokněžník Mrak v&#160;černém plášti a&#160;špičaté čepici…,“ zasmál jsem se a&#160;všiml jsem si, že po cestě za našimi zády někdo jde. Po cestě od pomníku, kterou jsme sem přišli. Nějaké děvče s&#160;taškou. Nějaká školačka.</p>
			<p class="MLP-text">„Labutě tu nejsou,“ řekl Mínek s&#160;tichým pohledem ke skalce, „četl jsem jednou…“</p>
			<p class="MLP-text">„Četl jsem jednou,“ řekl znovu, když se Brachtl usmál, „že když labutě cítí, že umřou, zpívají, protože se radují, že jdou k&#160;tomu králi, co mu slouží. Ale lidé, protože se sami bojí smrti, pomlouvají labutě a&#160;říkají, že to naříkají nad svou smrtí a&#160;zpívají ze zármutku na rozloučenou. Ale asi je ještě nikdo neslyšel, to se asi jen tak říká. Taky bys mi poslal lístek?“ zeptal se a&#160;narovnal si hezkou šedou šálu, kterou měl na krku pod zimníkem.</p>
			<p class="MLP-text">„Pánové,“ řekl jsem a&#160;ohlédl se ke školačce, která došla k&#160;rybníku a&#160;zastavila se kus od nás u&#160;zábradlí, „pánové, abyste věděli, pošlu vám nejhezčí lístky, co ve Vídni dostanu, a&#160;možná že i&#160;něco přivezu. Ale…“ dodal jsem rychle, „to vlastně ještě není tak jisté.“</p>
			<p class="MLP-text">„Proč?“ zdvihl mi Brachtl ruku.</p>
			<p class="MLP-text">„Proč,“ usmál jsem se s&#160;pozdviženou rukou, „proto. Copak vím, co se do té doby stane?“</p>
			<p class="MLP-text">„Ale vždyť jsi říkal, že když budeš mít pěkné vysvědčení, že jedeš,“ zatřásl mi rukou, jako by mě chtěl vzpamatovat či rozdovádět.</p>
			<p class="MLP-text">„To jo,“ zatřásl jsem rukou, „ale jinak. Co koukáš, ty…“</p>
			<p class="MLP-text">Brachtl i&#160;Mínek se otočili, školačka po nás pokukovala, náhle jsem měl dojem, že čeká, že k&#160;ní přistoupíme a&#160;budeme se s&#160;ní bavit. Že si s&#160;ní dáme rande.</p>
			<p class="MLP-text">„Co koukáš,“ opakoval Brachtl, „koukej zmizet.“</p>
			<p class="MLP-text">„Pánové, pojďte,“ řekl jsem a&#160;musil jsem se usmát, „ta holka čeká, že se s&#160;ní budeme bavit. Je nějaká dotěrná. <span class="MLP-znak-kurziva-11b">Abych to dopověděl</span>,“ řekl jsem, když jsme pomalu odcházeli od rybníka cestou k&#160;pomníku, kterou jsme sem přišli, „musím si to ještě rozmyslit, kdoví co zatím bude.“</p>
			<p class="MLP-text">„Dobrá,“ řekl Brachtl po několika krocích, „tak abych ti už jednou mohl věřit. Že se zase najednou nezměníš a&#160;nebudeš bručet. Že pošleš o&#160;Velikonocích lístek. Já nechci, abys něco vozil,“ řekl a&#160;hodil hlavou, aby si setřásl vlasy z&#160;očí, neměl rádiovku, „když pošleš lístek, stačí.“ A&#160;sáhl pod zimník a&#160;vyňal z&#160;kapsy černobílou opici.</p>
			<p class="MLP-text">„Jak to, abys mi už jednou mohl věřit, abych se zas nezměnil a&#160;nebručel,“ zeptal jsem se, „kdo komu nemůže věřit?“</p>
			<p class="MLP-text">„To je přece jasné,“ zasmál se, „tady je svědek.“</p>
			<p class="MLP-text">Brachtl opět schoval opici a&#160;vzal mě za paži. Byl spokojen a&#160;usmíval se, Mínek rovněž.</p>
			<p class="MLP-text">Pak jsem se ohlédl, někdo za námi šel. Byla to ta školačka.</p>
			<p class="MLP-text">„Ta holka jde za námi,“ upozornil jsem.</p>
			<p class="MLP-text">Ohlédli se a&#160;Brachtl hodil hlavou.</p>
			<p class="MLP-text">„Nech ji jít, když ji to baví, a&#160;neohlížej se. Ale mám dojem, Michálku, že se mýlíš,“ řekl, „to není jedna holka. Vždyť jsou <span class="MLP-znak-kurziva-11b">dvě</span>. Ta jedna má copy s&#160;nějakýma růžovýma mašlema.“</p>
			<p class="MLP-text">Prudce jsem se ohlédl, byla to pravda. Byly dvě. Ta jedna měla copy s&#160;růžovýma mašlema.</p>
			<p class="MLP-text">„Ale u&#160;rybníka,“ zvolal jsem, „byla jedna.“</p>
			<p class="MLP-text">„U&#160;rybníka byla jedna a&#160;teď jsou dvě. Ta druhá asi přišla pak. Co je na tom, proč se lekáš?“</p>
			<p class="MLP-text">Opravdu, nic na tom nebylo, teď jsou dvě, u&#160;rybníka však byla jedna… už jsem se nelekal. Abych se zas náhle nezměnil a&#160;nebručel, myslil jsem si, aby mi už jednou mohl věřit. Bylo to úplně obráceně, úplně obráceně, ale on to chápal takhle… měl jsem radost. Napadlo mě, jak zmlátil Füůrsta, jak se Fürst bránil, aby si nezamazal šaty, a&#160;v&#160;duchu jsem chvilku přemýšlel, jak Fürsta zmlátím já. Ten kluk v&#160;bílém naškrobeném límci, nažehlených šatech a&#160;s&#160;nosem zdviženým mi byl náhle tak protivný, že být zde, srazil bych ho k&#160;zemi. Mít v&#160;ruce ten kus tvrdého, chladného kovu z&#160;otcova koženého pláště… byla to ovšem jen pouhá neškodná fantazie, jelen se zlatými parůžky, létající kobereček, sen stříbrných oblak, musil jsem se smát… došli jsme k&#160;pomníku a&#160;na chvilku se zastavili. Na velkém tmavém mramorovém kvádru uprostřed černé zryté země seděl u&#160;nohou hraběte Šternberka stále ten velký opravdový kos, lavičky kolem byly zvlhlé, mokré, prázdné, některé tu však ani nebyly, asi je nosí na zimu pryč, z&#160;větví stromů čišel chlad a&#160;prázdné šedé zimní ticho. Když jsme se otočili, ty dvě školačky se právě objevily za pomníkem. Bavily se spolu a&#160;hleděly jinam. Někam do pitomých černých křovisek. Ač jsem nikdy nic takového nezažil, bylo mi jasné, že tam hledí schválně, jen tak… Došly k&#160;nám a&#160;pozvolna kolem nás přešly, hleděly teď na mokré lavičky. Po několika krocích zpomalila ta s&#160;mašlemi a&#160;copy chůzi a&#160;druhá ji napodobila, asi nás vyzývaly, abychom se k&#160;nim přidali.</p>
			<p class="MLP-text">„To jistě,“ řekl jsem nahlas, „to jste zrovna uhádly. Zrovna teď máme čas.“</p>
			<p class="MLP-text">„Pojďte, půjdeme takhle, ať se jim vyhneme,“ řekl Mínek a&#160;ukázal na jednu menší cestu.</p>
			<p class="MLP-text">„Šli bychom tak stejně,“ usmál se Brachtl, „takhle, jak jdou ony, bychom se dostali ke koberci…“</p>
			<p class="MLP-text">Bylo nám náhle čím dál veseleji, začali jsme dělat skopičiny, i&#160;Mínek, který jindy bývá tichý. Zpovzdáli jsme minuli květinový koberec, přes trávníky bylo vidět, že je černý a&#160;zrytý, sem tam přikryt chvojím.</p>
			<p class="MLP-text">„Opice je svědek,“ řekl jsem, „ale pro kočku. Poslal bych lístek a&#160;ještě něco i&#160;bez ní. Ty pomerančíčky,“ vyprskl jsem a&#160;strčil do Brachtla, „byly dobré.“</p>
			<p class="MLP-text">„Pomerančíčky byly dobré,“ zaskučel Brachtl a&#160;hnal se po mně, „svědek je opice, Mínek a&#160;já. Jestli nepošleš lístek, tak tě opice sní. Michal už nebude,“ chytil mě za krk a&#160;zacloumal mi hlavou, že bych byl nejradši upadl na zem, kdyby nebývala tak černá, „bude po Michalovi Michálkovi.“</p>
			<p class="MLP-text">„Nějaký hodně laciný lístek za groš,“ vyprskl jsem, „za šestáček.“</p>
			<p class="MLP-text">Poblíž kostela svatého Michaela jsme se rozloučili s&#160;Mínkem. Než zahnul za roh, ještě se otočil a&#160;mávnul na nás. Po školačkách v&#160;těch místech nebylo už stopy.</p>
			<p class="MLP-text">„Není po nich stopy,“ zaskučel jsem, „asi vyšly za kobercem nebo se vrátily k&#160;rybníku. Neutopil jsi je?“ strčil jsem hlavou Brachtla.</p>
			<p class="MLP-text">„Ty berane,“ hnal se po mně, ale já mu poodeběhl.</p>
			<p class="MLP-text">Na křižovatce poblíž mydlářství jsem pohlédl na chodník.</p>
			<p class="MLP-text">„Co ta myš tady tak smejčí,“ zvolal, předstíraje ukrutnou zlost, „co čmuchá?“</p>
			<p class="MLP-text">„Ale nějakou <span class="MLP-znak-kurziva-11b">krabičku od sirek</span>…“</p>
			<p class="MLP-text">Už mě nechytil. Bylo to jako na pouti. Dnes byl šťastný den a&#160;život byl hezký.</p>
			<p class="MLP-text">Nemohl jsem se dočkat večera. Až se otec vrátí a&#160;spatří vysvědčení. Mohl ovšem přijít až v&#160;noci, až bych byl spal, ale mohl jsem mu vysvědčení nechat na stole v&#160;jídelně, třeba podepřené o&#160;starý ruský svícen, který zpravidla zapalujeme pod babičkou v&#160;její výroční den. Mohl jsem ten svícen dokonce rozsvítit a&#160;nechat ho hořet jako na maškarádě, až by se v&#160;noci vrátil, viděl by mé vysvědčení pod hořícím svícnem. Měl jsem teď dojem, že ani tak dobré vysvědčení, jaké mám, nečeká. Že čeká horší a&#160;bude vlastně překvapen. Jo, to je možné, myslil jsem si. Před večeří v&#160;jídelně jsem řekl matce, že až pojedeme, prosil bych o&#160;nějaké prášky, abych mohl koupit lístky a&#160;něco na památku. „Slíbil jsem to Vildovi Brachtlovi,“ zaúpěl jsem, „také Mínkovi, ale rád bych něco přivezl i&#160;Katzovi, Bronowskému, Bukovi a&#160;ještě jiným. To se přece nedá nic,“ zasmál jsem se, „dělat.“</p>
			<p class="MLP-text">„Samozřejmě,“ kývla matka, ale zdálo se, že s&#160;jakousi podivnou starostí, „koupíš něco hezkého, aby měli radost. Také musíš něco dovézt Růžence a&#160;z&#160;Prahy něco přivézt Ginimu. A&#160;musíš hned poslat telegram, jak jste dojeli,“ řekla, „asi ho budeš musit poslat z&#160;hlavní pošty, dojedete časně ráno a&#160;na poštách bude ještě zavřeno. Víš, kde je ve Vídni hlavní pošta?“ Vtom bylo slyšet odmykání hlavních dveří, otec se vracel. Přišel dnes opět dřív, nemusil jsem mu vysvědčení nechávat na stole pod svícnem, mohl jsem mu je podat osobně. Šel ode dveří rovnou do pracovny, ale za chvilku přišel do jídelny a&#160;mně se roztlouklo srdce.</p>
			<p class="MLP-text">„V&#160;pokojíku na stole máš <span class="MLP-znak-kurziva-11b">pomeranče</span>,“ řekl mi, když přehlédl vysvědčení, které jsem mu podal, a&#160;hned mi je zas vrátil zpátky.</p>
			<p class="MLP-text-bez1radku--12-0">Kousal jsem povlak deky, bílý, ztvrdlý, suchý, s&#160;vůní květin, co se to ve mně dělo, jsem nevnímal, snad to nešlo ani vnímat, jen cítit. Připadalo mi to jako něco, co vůbec nemá smysl, anebo je to jenom sen.</p>
			<p class="MLP-text">Po večeři totiž přišla do jídelny Růženka sklidit nádobí a&#160;řekla:</p>
			<p class="MLP-text">„Tak jsem se dívala na ten bledě modrý svetr. Měla bych ho na tu cestu trochu vyprat ve vločkách, tuhle jsem jich vzala balík.“ Pak promluvil otec.</p>
			<p class="MLP-text">„Dostal jsem zprávu, že kolem Velikonoc,“ řekl zády k&#160;zrcadlu, pod nímž na příborníku stála karafa s&#160;vodou, a&#160;přitom mávl rukou, jako by říkal něco zcela jiného, než sám doopravdy ví… „kolem Velikonoc se ve Vídni chystají změny ve vládě a&#160;v&#160;armádě… Z&#160;té cesty,“ podíval se trochu na mě, „sejde. Říkám ti to <span class="MLP-znak-kurziva-11b">předem</span>, abys <span class="MLP-znak-kurziva-11b">pak</span> nebyl zklamán. Pusť to z&#160;hlavy a&#160;jez pomeranče… <span class="MLP-znak-kurziva-11b">Tu sekeru</span>,“ obrátil se k&#160;Růžence, „zatím nepotřebujeme. Můžete ji klidně zanést k&#160;Hronům.“</p>
			<p class="MLP-text">Kousal jsem povlak deky, byl čím dál měkčí a&#160;vlhčí, a&#160;pak z&#160;toho všeho, co jsem v&#160;sobě sotva vnímal, jsem se vzchopil. Nemělo to smyslu, ale náhle to nějakého smyslu začínalo nabývat. Náhle to začínalo nabývat smyslu a&#160;něco zcela přesného značit, jako když se pohne stín na stropě a&#160;je z&#160;něho obraz. Čekání na vysvědčení, všechny ty mé sliby, zmlácení Fürsta, cesta ze školy, nějaká zpráva o&#160;změnách ve vládě a&#160;v&#160;armádě za <span class="MLP-znak-kurziva-11b">jediné poslední odpoledne</span>… to poslední bylo směšné, ale začínalo to mít smysl. Náhle jsem se probral. Náhle jsem se vzpamatoval. Náhle se ve mně něco hnulo. Shodil jsem deku a&#160;usmál se. Tak klidně se usmál, že jsem se klidu vlastního úsměvu až lekl. Ale byl to jen mžik, tak co by se brnklo prstem o&#160;strunu. Změny ve vládě a&#160;v&#160;armádě, napadlo mě, ve vládě a&#160;v&#160;armádě… takovéhle zvraty se nemohou stát nikde na světě, jen <span class="MLP-znak-kurziva-11b">u&#160;nás</span>. Na takovéhle zvraty u&#160;nás jsem přece už zvyklý. Vstal jsem z&#160;gauče, chvíli před ním postál, postál ve svém novém světlém pyžamu se slabými růžovými proužky a&#160;hleděl na své bosé nohy na koberci. Pak jsem vzal ty <span class="MLP-znak-kurziva-11b">jeho</span> milé pomeranče, které ležely na stole, šel k&#160;oknu, otevřel a&#160;všechny je hodil do ulice jako prázdné hloupé smetí. Smetí, které by mohlo zajímat leda hloupou přizabitou potrhanou mouchu nebo nějakého Smolíčka pacholíčka. Zaduněly, rozkutálely se po chodníku, kde právě nikdo nešel, nikdo nešel ani na druhé straně kolem Kocourkové, nebylo tam dole nikoho, kdo by se rozběhl, kdo by do toho kopl, kdo by to nakopl až někam ke střechám, k&#160;anténám protějších domů, bylo ticho, jen jedno okno v&#160;našem bytě, slyšel jsem a&#160;musil jsem se usmát, se otevřelo… A&#160;pak jsem se musil usmívat i&#160;pozdě k&#160;ránu, když jsem usínal, kdy tma za oknem se začala proměňovat v&#160;šero a&#160;hodiny v&#160;předsíni, které jdou o&#160;deset minut napřed, tloukly šest, za hodinu jsem měl vstávat do školy. Růžové proužky pyžama pod krkem jsem měl zčervenalé, povlak deky byl také zčervenalý, voněl, teď jsem poznal, po růžích, dole byl roztržen, jak jsem kopal, a&#160;pod rtem a&#160;na bradě jsem měl zaschlou krev… Růženka snad dosud ještě volala v&#160;kuchyni, že skočí z&#160;okna, a&#160;matka dosud ještě snad chodila ve svém pokoji nebo v&#160;jídelně, zastavovala se u&#160;zrcadla u&#160;příborníku, na němž stála karafa s&#160;vodou jako zbaňatělá křišťálová koule, a&#160;hleděla do zrcadla na svou znavenou, nehybnou, mlčící tvář… ale mně bylo dobře. Bylo mi docela dobře, když jsem usínal, i&#160;když jsem měl pod rtem a&#160;na bradě zaschlou krev, měl jsem za chvilku zas vstávat, bylo mi dobře, i&#160;když jsem dokonce pomyslil na to, co řeknu v&#160;příštích dnech Brachtlovi, Mínkovi, bylo mi dobře, když jsem myslil na Katze, Buku, Bronowského, na vše, co se včera stalo, i&#160;na Fürsta, kterého někdy brzy strašně zmlátím, a&#160;ještě na spoustu dalších věcí, a&#160;zdálo se mi, jako bych pásl červené koníky.</p>
			<p class="MLP-text">Doma bylo rozhodnuto.</p>
		</div>
</body>
</html>