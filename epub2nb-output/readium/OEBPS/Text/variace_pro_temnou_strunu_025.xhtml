<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>variace_pro_temnou_strunu-21</title>
		<link href="../Styles/variace_pr_idstyles.css" rel="stylesheet" type="text/css"/>
	</head>
	<body id="variace_pro_temnou_strunu" xml:lang="cs-CZ">
		<div>
			<p id="toc_marker-20" class="MLP-uroven2-kapitola"><a id="x.35759"></a>20</p>
			<p class="MLP-text-bez1radku">Rozpustili Sudeťáky, ordnery, vyhlásili výjimečný stav, ale nějak to nepomohlo. Ta veselost, když vyhlásili výjimečný stav a&#160;rozpustili Sudeťáky, ordnery, vzala nějak náhle zasvé. Strážníci na křižovatkách se opět přestali usmívat, lidé si vyprávět vtipy a&#160;zdravit se, v&#160;hospodě v&#160;Hradební byl už zas klid. Nad městem létala letadla častěji než předtím, a&#160;vskutku&#160;– mluvilo se o&#160;válce. Včera jsem řekl Brachtlovi o&#160;cigaretách, ale <span class="MLP-znak-kurziva-11b">nejen jemu</span>, řekl jsem o&#160;nich i&#160;Bukovi, Katzovi a&#160;Hlásnému a&#160;také jsem řekl, že bych měl z&#160;té války, kdyby vskutku byla, dost strach, snad jsem to ani tak nemyslil. „Vykouříme je,“ všichni ihned souhlasili, a&#160;Katz se na mě usmál a&#160;řekl, abych se nebál. „Válka tak rychle být nemůže, Míšo,“ řekl a&#160;usmál se na Brachtla, „neboj se. Vždyť by napřed musila být mobilizace. Pojď, půjdeme ze školy <span class="MLP-znak-kurziva-11b">spolu</span>…“ A&#160;dnes ráno, když jsem šel do školy, jsme měli v&#160;oknech zatemnění. Zatemnění, o&#160;němž se mluvilo už v&#160;továrně. Ráno totiž, když jsem šel do školy, rádio oznámilo, že <span class="MLP-znak-kurziva-11b">počínaje dneškem</span> se nesmí večer po setmění na ulicích svítit a&#160;v&#160;oknech musí být tmavý papír, aby do ulic nepronikl jediný paprsek. Cestou do školy jsem také viděl na některých domech sirény. Vynořily se jako houby po dešti, ale spíše tam byly už dřív a&#160;já si jich nevšiml, i&#160;o&#160;těch se mluvilo v&#160;továrně… no a&#160;odpoledne přinesl Hron tři plechové válce s&#160;popruhy, masky proti plynu.</p>
			<p class="MLP-text">„U&#160;každý je tištěnej návod,“ řekl mi, když mi je předával, neboť doma nikdo jiný nebyl, „to dole sluje filtr a&#160;dá se to vodšroubovat. Jedna je pro tebe a&#160;dvě pro dámy. Spánembohem…“</p>
			<p class="MLP-text">Běžel jsem hned do kuchyně, jednu masku vyňal z&#160;válce a&#160;položil ji na stůl. A&#160;pak jsem se musil usmát.</p>
			<p class="MLP-text">Přede mnou ležela jakási prapříšerná nestvůra, chobotnice nebo stvůra z&#160;nějaké planety, třeba z&#160;Marsu. Měla kroucený chobot, zakončený velkým náhubkem, takovou okrouhlou krabicí, měla šedou gumovou bradu, šedé gumové čelo a&#160;tváře páchnoucí něčím jako gumou, a&#160;hlavně dvě obrovské skleněné oči, jaké mají asi potápěči nebo velcí nestvůrní brouci. Ty oči mě uchvátily. Zdálo se mi, jako by se jimi daly vidět jakési zvláštní prapodivné obrazce, strašlivé krajiny, jaké ještě nikdo nikdy na zemi neviděl, nějaké prázdné pusté kraje, pokryté šedým popelem, nějaká temná moře, v&#160;nichž je zkamenělá voda, a&#160;hluboké zkrabatělé krátery, slabě osvětlené světlem žlutého měsíce na zcela černém nebi… byl to ovšem nesmysl. Vyvolaly ho ty obrovské skleněné oči, ta velká kulatá skla, vroubená gumovými obručemi. Přistoupil jsem k&#160;zrcadlu, jež je v&#160;kuchyni u&#160;okna, a&#160;hezky si masku navlékl. A&#160;pak bych se byl málem sám zděsil. No tedy, myslil jsem si, vždyť to už nejsem ani já, kdo se to na mne z&#160;toho zrcadla kouká? Vskutku, ze zrcadla na mě hleděl někdo zcela jiný, zvláštní, divný, stvůra z&#160;Marsu, chobotnice nebo prapříšerná nestvůra, nějaký&#160;– napadlo mě&#160;– <span class="MLP-znak-kurziva-11b">zpola živý, zpola mrtvý tvor</span>. Kdyby tak náhle přišla Růženka, napadlo mě, a&#160;takhle mě tu viděla, jistě by vykřikla, snad by omdlela, něco takového ještě neviděla. Pak jsem začal lapat po dechu. Pod gumou na obličeji jsem cítil horko, na čele mi vyvstal pot, obrovské skleněné oči se orosily, zamlžily, začal jsem se dusit. A&#160;přece jsem masku ještě nestrhl. Na konci chobotu jsem nahmatal ten náhubek, tu okrouhlou krabici, dala se šroubovat, byl to asi ten filtr, o&#160;němž mluvil Hron. Vyšrouboval jsem ho a&#160;v&#160;té chvíli jsem opět trochu dýchal, do masky pronikl pramének čerstvého vzduchu. Vypadal jsem teď jako strašidlo, jemuž chybí kus těla. Jako stvůra z&#160;Marsu, které někdo uťal kus sosáku. A&#160;pak jsem si vzpomněl na jeden film, který jsem kdysi viděl. V&#160;tom filmu hořel dům a&#160;do toho domu takhle vtrhla&#160;– policie. No a&#160;pak mi bleskl hlavou <span class="MLP-znak-kurziva-11b">ďábel</span> a&#160;už to bylo. Rty v&#160;ústí chobotu mi projel úsměv… stačil jsem si znovu ještě honem našroubovat filtr a&#160;letěl jsem.</p>
			<p class="MLP-text">Vrazil jsem tam, divže jsem nevyvrátil dveře, málem bych byl upadl. Ze zdi se ozval výkřik a&#160;zařinčení, jaké jsem snad ještě neslyšel. Volala o&#160;pomoc Pánaboha, Krista Pána, Pannu Marii, a&#160;nakonec křikla vídeňským dialektem: ďábel, policie… Medvěd vyrážel zoufalé vytí a&#160;hlavou několikrát bouchl o&#160;zeď, mohlo to však být i&#160;tím, že se tak silně třásla zeď výkřiky a&#160;řinčením seshora, vždyť obrázek div nespadl medvědovi na tu hlavu. A&#160;tanečnice… tanečnice hleděla udiveně, překvapeně, zaraženě, ale nevykřikla, měl jsem dojem, jako by za tím sklíčkem ona jediná zůstala téměř klidná. Chvíli jsem před nimi stál s&#160;rukama svěšenýma a&#160;s&#160;hlavou zdviženou a&#160;hleděl na ně, zvolna přestávali křičet, výt a&#160;bouchat o&#160;zeď, už se jen třásli, a&#160;tu jsem opět cítil na čele pot, skleněné oči se orosily, zamlžily, začal jsem se dusit. Ale masku jsem opět nestrhl. Odšrouboval jsem jen okrouhlou krabici, filtr, pod gumu pronikl pramínek čerstvého vzduchu, byl jsem teď zřejmě zas jako strašidlo, jemuž chybí kus těla, jako stvůra z&#160;Marsu, které někdo uťal kus sosáku. Pak sláblo i&#160;řinčení, které se dosud trochu ozývalo, a&#160;už i&#160;medvěd se přestal třást a&#160;jen na mě hleděl zpod víček a&#160;mručel. A&#160;pak jsem strnul.</p>
			<p class="MLP-text">Babička narovnala hlavu, pohlédla na mě upřeně a&#160;– promluvila.</p>
			<p class="MLP-text">„Jak dlouho ještě,“ promluvila zvláštním tlumeným hlasem, jaký jsem u&#160;ní dosud nikdy neslyšel, stále s&#160;hlavou zdviženou a&#160;pohledem upřeným na mě, „<span class="MLP-znak-kurziva-11b">jak dlouho ještě, ďáble?</span> Jsem tu už jistě pár let. Jistě se už píše rok devatenáct set dvacet sedm nebo osm. Už bych měla,“ pronesla vídeňským dialektem, „odejít. Anebo mě tu necháváš proti vůli Páně?“</p>
			<p class="MLP-text">Zíral jsem na ni skrze ty obrovské skleněné oči, o&#160;nichž se mi zdálo, že se jimi dají vidět přepodivné obrazce, strašlivé krajiny, jež dosud nikdo neviděl, a&#160;málem se mi zatočila hlava. Co to proboha mluví, myslil jsem si, vždyť to vypadá, jako by mluvila s&#160;ďáblem! S&#160;ďáblem o&#160;sobě. V&#160;návalu zmatku jsem chtěl masku strhnout, ale pak jsem se přemohl. Snad proto, že jsem viděl tanečnici, která teď na mě hleděla tak klidně a&#160;něco si šeptala, a&#160;mě v&#160;té chvíli napadlo, zda snad nestojím na prahu babiččina strašlivého tajemství. Pak mi také blesklo, zda mám babičce odpovědět na její hroznou otázku, třeba říci, že tu bude ještě sto, dvě stě, tři sta let, že se píše rok dva tisíce…, ale napadlo mě, že by mě poznala po hlase, a&#160;tak jsem mlčel. A&#160;tu, jak jsem tam tak stál a&#160;nerozhodně mlčel, babička, třesouc se a&#160;chvějíc, pomalu vytáhla z&#160;rámu pravou ruku, pomalu, pomaloučku, jako by se bála, aby neshodila ze zdi sama sebe, svůj vlastní obrázek… s&#160;hlavou zdviženou a&#160;pohledem upřeným ji zdvihla a&#160;pak kostnatými prsty, na nichž se blýskl velký bílý briliant, udělala vysoko ve vzduchu nad mou hlavou kříž. V&#160;té chvíli jsem lapl po dechu, ač filtr na chobotu jsem neměl… a&#160;masku jsem strhl.</p>
			<p class="MLP-text">Trhli sebou a&#160;vykřikli, jen tanečnice kývla a&#160;smutně se na mě usmála.</p>
			<p class="MLP-text">„Tak tohle,“ zvolala babička, schovávajíc ruku za rám, „tak tohle, to je přece <span class="MLP-znak-kurziva-11b">on!</span> Jezusmariá, kdybych nevěděla, že bdím, myslila bych, že jsem spala.“</p>
			<p class="MLP-text">„Ty jsi nás strašil,“ řekl medvěd vyčítavě, „ale já jsem se nebál.“</p>
			<p class="MLP-text">„Věděla jsem, že je to on,“ řekla rychle babička a&#160;přísně koukla dolů k&#160;pohovce a&#160;vitrínce, „vždyť jsem viděla jeho šaty. Šedivé kalhoty a&#160;modrý svetřík. Věděla jsem, že je to on a&#160;chystá se na dětský maškarní rej, ale ta maska je ošklivá, měl si vybrat hezčí. Nějakého zajíce, medvěda nebo Eulenspiegla, v&#160;téhle vypadá jako nějaký mlok nebo policie… Kdepak za císaře pána,“ zatřásla hlavou, až se jí zachvěl briliant v&#160;uchu, „za císaře pána se na maškarádu takovéhle hrůzné masky nebraly.“</p>
			<p class="MLP-text">„Však to také není maska na maškarádu,“ usmál jsem se, „to je maska na válku… No ano, na válku, maska proti plynu…“</p>
			<p class="MLP-text">„Kristepane,“ vzkřikla, „proti plynu? Na válku? Tak je to tu,“ prudce shlédla na tanečnici a&#160;medvěda, který náhle seděl jako opařený, ač zpravidla mu bývá leccos jedno, „tak je to tu a&#160;měla jsem pravdu. Věděla jsem dávno, kam to spěje,“ mluvila překotně, „přece už tenkrát, jak tu Gini kreslil tu mapu Evropy, to už je asi, kristepane, třicet let, a&#160;teď dám hlavu za to, že v&#160;tom mají prsty Prušáci. Vilém. A&#160;zvláště když jde o&#160;plyn. Tomu přeludu jsem nikdy nevěřila. Vždyť chtěl s&#160;plynem začít už minule, pak si to v&#160;poslední chvíli holt přece jen rozmyslil.“</p>
			<p class="MLP-text">„Není to třicet let, co tu Gini kreslil mapu,“ řekl jsem a&#160;pohlédl na kulatý stolek u&#160;křesla, „jak by to bylo třicet let, když Gini i&#160;já jsme ještě chlapci. Gini má, jestli se nemýlím, letos maturovat a&#160;já jsem ve třetí třídě gymnázia, v&#160;tercii. To, jak Gini tady kreslil mapu, je už dávno, ještě jsem nechodil do školy, ale třicet let to není. Ale s&#160;těmi Prušáky to snad pravda je,“ řekl jsem nejistě, „mají v&#160;tom prý prsty Sudeťáci a&#160;ordneři v&#160;našem pohraničí, a&#160;to je asi totéž. Ale ještě není jisté, že bude válka. Mluví se jen, že vyhlásí mobilizaci…“</p>
			<p class="MLP-text">„To bude válka,“ prudce mávla rukou, „když vyhlásí mobilizaci, je válka vždycky. Jako tenkrát na svatou Annu, když v&#160;Srbsku zavraždili následníka trůnu. Právě jsem se chystala, že pojedu v&#160;kočáře do Sterzingu a&#160;na Warth bei Eppau, to je v&#160;jižních Tyrolích, a&#160;ejhle, milý hrabě Stürgku… a&#160;bylo to. Kristepane, bude válka!“ zařinčela a&#160;shlédla k&#160;vitrínce a&#160;pohovce, „čeho jsem se dočkala. Vždyť byla poslední tuhle. Je to snad pět šest let.“</p>
			<p class="MLP-text">Medvěd zíral nahoru, byl pořád jak opařený, čumák se mu chvěl, mlčel. Tanečnice měla hlavu svěšenou a&#160;zdálo se, že její tvářičky jsou pobledlé a&#160;smutné, neřekla jediné slovo. Zatímco jsem mlčky šrouboval na chobot ten filtr, okrouhlou krabici, babička, vzrušeně vrtíc hlavou, hrabala rukou pod rámem, a&#160;když jsem pak filtr na chobot přišrouboval a&#160;vzal masku za řemen, hodila medvědovi dolů pár kousků cukroví. Pohlédl jsem znovu na stolek u&#160;křesla a&#160;chtěl jsem už jít, ale ještě mě zadržela.</p>
			<p class="MLP-text">„O&#160;válce teď mluvit nesmíme,“ řekla, zatímco si medvěd na pohovce zaraženě rozbaloval cukroví, „o válce musíme mluvit jindy a&#160;důkladně. Musím mu poradit, co dělat, kdyby vskutku byla. Co dělat, když míří z&#160;pušek, aby si nezlomil prst nebo nevymkl rameno. To se stalo jeho nebohému dědečkovi na italské frontě, panebože,“ zatřásla se, „na frontě někde poblíž toho strašného Doss Alta, musil si to večer natírat mazáním svatého Josefa. Takovým mazáním v&#160;lahvičce, na které byl svatý Josef se svatozáří a&#160;s&#160;takovýmhle dlouhým vousem…,“ ukázala jednou rukou kamsi pod dolní příčku rámu, „mazal ho adjutant. Ale co,“ řekla náhle příkře, „tahle válka bude krátká. Teď je srpen, do švestek je po ní. Viléma umlátí čepicí. Máme skvělé generály…“</p>
			<p class="MLP-text">„Není srpen,“ usmál jsem se, „je září odpoledne, a&#160;není Vilém, ale Adolf Hitler.“</p>
			<p class="MLP-text">Babička na okamžik obnažila přední zuby a&#160;dělala, že přeslechla. Pak pohlédla k&#160;oknu, proti němuž visela a&#160;kde od jisté doby stál gramofon s&#160;deskami, a&#160;pravila:</p>
			<p class="MLP-text">„Co to tady včera večer práskal na oknech ten… ten <span class="MLP-znak-kurziva-11b">žoldnéř </span>z&#160;přízemí? Měl nějakou červenou čepici a&#160;halapartnu, či co… přibil sem nějaké rolety a&#160;v&#160;noci jsem neviděla ani tamhleten gramofon. Ani jsem nevěděla, jestli je noc nebo ráno. Až dnes přišla ta se smetákem a&#160;dala to nahoru, venku už bylo slunce. Co to má znamenat? Vypadá to, jako byste se báli světla,“ zařinčela a&#160;koukla na pohovku, odkud na ni civěl medvěd chroupající cukroví, a&#160;pak zase mrkla k&#160;vitrínce, kde stála tichá tanečnice.</p>
			<p class="MLP-text">„To je zatemnění,“ usmál jsem se, „to se teď zavádí. Po západě slunce musí být v&#160;městě tma, a&#160;když se svítí v&#160;bytech, nesmí oknem proniknout jediný paprsek. Ale vstupuje to v&#160;platnost teprve dnes…“ A&#160;když se babička údivem vysunula z&#160;rámu, řekl jsem:</p>
			<p class="MLP-text">„Je to kvůli letadlům. Kdyby udělali nálet a&#160;chtěli bombardovat, aby nevěděli, kde je město. Aby se spletli a&#160;bomby házeli jinam, kde nebydlí lidé.“</p>
			<p class="MLP-text">„A&#160;co lampy na ulicích,“ překvapeně zdvihla oči.</p>
			<p class="MLP-text">„Ty budou ode dneška zhasnuté,“ usmál jsem se, „říkám, že musí být tma. Budou v&#160;nich svítit jen taková slabá modrá světla. Kdyby byl nálet, zhasne i&#160;to.“</p>
			<p class="MLP-text">„A&#160;co měsíc,“ zeptala se.</p>
			<p class="MLP-text">„Měsíc,“ zasmál jsem se trochu, „to je pravda, to nevím. Ten se zatemnit nedá. Leda by tam na něj vylezl nějaký kouzelník,“ zasmál jsem se, „nějaký takový Muk na létacím koberečku. Ale na střechách jsou sirény, které oznámí nálet. Vypadají jako houby po dešti. To však není ještě všechno,“ vzpomněl jsem si náhle, vzpomněl jsem si totiž, co jsem včera slyšel, „na okna se budou lepit papírové pásky. No ano, pásky,“ řekl jsem, „na okenní sklo všelijak mřížkově a&#160;křížem krážem, aby neprasklo, když bude nálet.“</p>
			<p class="MLP-text">„To bude divná válka,“ babička zavrtěla hlavou, „a tady u&#160;vás to bude jako v&#160;kriminále. Ono je to tu jako v&#160;kriminále stejně, ale teď to tady bude tuplem. No, není div, když tu vládnou špióni a&#160;policie, kde vládnou špióni a&#160;policie, je vždycky kriminál. Tohle zatemnění,“ řekla vídeňským dialektem… „a tyhle pásky a&#160;masky je stejně jejich práce. Císař pán by jim to byl zatrh, ten by je byl hnal. Také by nedovolil Prušákům, aby vyvolali válku, ten se Viléma nebál. Vždyť on ten Vilém měl kratší ruku…,“ řekla a&#160;pohlédla na medvěda.</p>
			<p class="MLP-text">„Ale,“ usmál jsem se, neboť jsem si na něco vzpomněl, „to přece není práce špiónů a&#160;policie. To není jejich práce, naopak,“ řekl jsem, „naše policie je přece skvělá. To ona přece vyhnala před čtrnácti dny z&#160;pohraničí Sudeťáky a&#160;ordnery. Prušáky. Vyhnala je ona a&#160;vojsko.“</p>
			<p class="MLP-text">Babička zdvihla hlavu ke stropu a&#160;předstírala hluchotu. Ale pak řekla:</p>
			<p class="MLP-text">„To nebyla policie, to bylo to vojsko…“ a&#160;stáhla se hluboko za sklo rámu.</p>
			<p class="MLP-text">Pohlédl jsem na Míšu a&#160;tanečnici, hleděli teď na mě a&#160;mlčeli, jen medvěd trochu hýbal pusou, žvýkal cukroví, u&#160;nohou měl pár papírků. Usmál jsem se na ně, naposledy jsem pohlédl na stolek, usmál jsem se znovu, dnes bych už zbytky nepil… vzal jsem masku, sebral papírky pod medvědem a&#160;vyšel z&#160;pokoje.</p>
			<p class="MLP-text">V&#160;předsíni se mi zdálo, že slyším na chodbě kroky, a&#160;napadlo mě, ejhle, Růženka. Rychle jsem vlítl do kuchyně a&#160;znovu si narazil masku. Sotva mi přilnula k&#160;čelu, otevřely se dveře kuchyně a&#160;ozval se strašlivý výkřik. Když se probrala a&#160;já sundal masku, vrhla se na ni a&#160;začala si ji prohlížet.</p>
			<p class="MLP-text">„Je to hrozné,“ volala, „je to hrozné, člověk v&#160;tom vypadá jako nestvůra. Kdyby to tak viděla Kocourková, panebože, ona ji ještě nemá, má ji dostat zítra. Tak to si také musím okamžitě zkusit. Okamžitě zkusit, jak mi padne. Která že je má?“</p>
			<p class="MLP-text">Ukázal jsem na jeden plechový válec ze dvou zbývajících, chňapla jej a&#160;otevřela, chytila masku a&#160;začala si ji navlékat před zrcadlem u&#160;okna.</p>
			<p class="MLP-text">„Kristepane,“ zasmála se, když se viděla v&#160;zrcadle, slyšel jsem ji jako ze zazděného hrobu, „kristepane, takhle vyjít na ulici, vždyť je to příšerné. Vždyť budeme vypadat jako nějaké <span class="MLP-znak-kurziva-11b">chobotnice z&#160;Marsu</span>. Tedy psi a&#160;koně se nás určitě leknou,“ zahučela a&#160;sáhla si na chobot, „kdo má doma kočku a&#160;uvidí ho, tak se zblázní. Bože, bože,“ zatřásla se náhle, „vždyť já se dusím. Vždyť v&#160;tom nejde dýchat. No tedy,“ strhla masku z&#160;hlavy, „tohle nosit, to by byl můj konec. Nevydržela bych to na sobě ani chvíli. Vždyť je to k&#160;zalknutí.“</p>
			<p class="MLP-text">„Má to tuhle dole filtr,“ řekl jsem, „ten se dá vyšroubovat a&#160;pak se v&#160;tom dýchat dá.“</p>
			<p class="MLP-text">„Kristepane,“ zasmála se, „filtr vyšroubovat, pak se v&#160;tom dýchat dá! Vždyť ten filtr je tam právě proto, aby se člověk neotrávil. Bez toho se v&#160;tom nedá dýchat…“</p>
			<p class="MLP-text">Podivil jsem se, kde k&#160;té vědomosti přišla, jistě jí to někdo řekl, asi Kocourková, ale mlčel jsem.</p>
			<p class="MLP-text">„Zaplaťpánbůh,“ zasmála se pak a&#160;nacpala masku do plechového válce, „zaplaťpánbůh, že v&#160;tom nebudeme muset chodit. Že se to zas klidně vyhodí. No ovšem, vyhodí támhle do smetí,“ hodila rukou někam ke kredenci, „copak bude válka? Žádná válka přece nebude, to si jen tak myslí lidi. Válka nebude, protože Hitler zajde. Ztroskotá. Otráví se v&#160;podzemí a&#160;v&#160;ohni…“ Pak se trochu rozčilila. Samozřejmě, nemohla jinak, dal jsem se do smíchu. Kdybych se byl nezasmál, dočista by mě to už bylo s&#160;tím Hitlerem lezlo z&#160;krku.</p>
			<p class="MLP-text">„Tak aby bylo jasno,“ řekla, „tohle nevyšlo už jenom nám, mně a&#160;Kocourkové. Vyšlo to i&#160;jiným…“ A&#160;když jsem na ni pohlédl, usmála se a&#160;řekla: „No ovšem. Říkal mi to odpoledne jeden moc vzdělaný a&#160;rozumný pán s&#160;dlouhými vousy a&#160;nožíkem, ví se snad, koho míním, ne?“</p>
			<p class="MLP-text">Pak znovu pohlédla na masky v&#160;plechových válcích, řekla, že matka koupí jídlo, které se dá večer hřát v&#160;hrnci, a&#160;pak se dala do smíchu.</p>
			<p class="MLP-text">„Kdyby tak tu masku viděla babička,“ zasmála se, „ta by se, chudák, asi zbláznila. Měla bych ten její obrázek taky někdy trochu utřít. Až zas budu luxovat…“</p>
			<p class="MLP-text-bez1radku--12-0">Druhý den ve škole se nemluvilo skoro o&#160;ničem jiném než o&#160;zatemnění. Ovšem, jaký div. Vždyť včera večer vstoupilo v&#160;platnost nařízení a&#160;poprvé po západu slunce se nerozsvítila pouliční světla ani reklamy, nesvítilo vůbec nic. Jen slabá modrá světélka hořela v&#160;pouličních lampách, a&#160;čím více přecházel večer v&#160;noc, tím více se město nořilo do černé, bezedné tmy. Tak se mi to aspoň zdálo z&#160;našeho okna, u&#160;něhož jsem stál a&#160;hleděl na protější chodník, krámek Kocourkové, antény na střechách domů. Kopejtko v&#160;pruhované kazajce před zvoněním vykládal, jak v&#160;Záleské ulici, kde bydlí, se večer ve tmě honili s&#160;kluky, až přišel strážník a&#160;zahnal je. Chvojka stál u&#160;okna a&#160;odškraboval nehtem kousky papírových pásků, jimiž přes noc někdo polepil okna třídy. A&#160;Tieftrunk přinesl do třídy tu protiplynovou masku. Nasadil ji Kopejtkovi na hlavu a&#160;pak ho honil mezi lavicemi, jen však chvilku, neboť Kopejtko se v&#160;masce dusil a&#160;brzy ji ze sebe strhl. S&#160;křikem jsme se vrhli na Tieftrunka, všem nám bylo jasné jedno: dnes jsme měli poslední hodinu češtinu a&#160;bylo nemožné, aby si při ní Tieftrunk masku nenasadil. „Samozřejmě,“ zvolal Tieftrunk a&#160;všichni jsme mu provolali slávu. Dříve však byl zeměpis…</p>
			<p class="MLP-text">Sotvaže zvonilo a&#160;Brachtl si sedl do lavice, sedl si ode mne <span>co nejdále</span> a&#160;nezavadil o&#160;mne zrakem. Nezavadil zrakem a&#160;seděl co nejdále, zcela tak jako to dělal už včera. Hleděl na zeměpisáře nebo na Mínkovu šíji a&#160;byl jak vyměněn. Zeměpisář byl od chvíle, kdy vešel do třídy, také velmi divný. Když se zapsal do třídní knihy, začal pátrat zrakem po lavicích, jako by slídil, a&#160;pak začal vyvolávat jednotlivé hochy. Vyvolával obě jména, což nikdy nedělá, každého nechal chvíli stát, zpytavě hleděl na jeho nejistou a&#160;neklidnou tvář, a&#160;pak, aniž dal otázku, zase ho posadil. Byla to bláznovina, ale bylo to přece jenom lepší, než kdyby byl zkoušel a&#160;psal ty své hloupé poznámky. Pak začal vykládat o&#160;džungli, ač v&#160;osnovách pro tercii je jako první Slovensko. Ke konci hodiny obrátil zrak k&#160;oknům polepeným papírovými proužky, chvíli je pozoroval jako nějaké housenky, pak zvonilo a&#160;šel.</p>
			<p class="MLP-text">„Taky jsem byl včera večer venku,“ řekl o&#160;přestávce Brachtl Mínkovi, aniž o&#160;mne zavadil zrakem, „to ti máš pocit… Nevidíš na krok a&#160;musíš dávat pozor, abys do někoho nevrazil. Od těch modrých lamp, co svítí, není vidět ani kandelábr. Pojď se dnes večer projít tou tmou, pustí tě?“ řekl vlídně a&#160;Mínek kývl.</p>
			<p class="MLP-text">Před češtinou, aniž na mě pohlédl, se naklonil k&#160;Mínkovi a&#160;řekl, že včera mu dal otec jízdní kolo.</p>
			<p class="MLP-text">„Včera mi dal otec kolo,“ řekl Mínkovi a&#160;odsedl si ode mne co nejdál, „slíbil mi ho po prázdninách, a&#160;tak mi ho skutečně dal. Asi se někdy podíváme do toho Turecka nebo Řecka, on tam má být za nějaký rok přidělencem. Víš co,“ řekl pak, „smluvíme se a&#160;můžeme na kole jezdit na Křížovém vrchu. Na tom hladkém fotbalovém <span>hřišti.</span>“ Pak zvonilo a&#160;celá třída se obrátila do poslední lavice, kde sedí Tieftrunk. V&#160;poslední lavici, kde sedí Tieftrunk, seděla teď příšerná nestvůra, chobotnice, stvůra z&#160;Marsu a&#160;kývala hlavou na všechny strany. Češtinář přišel do třídy za chvíli.</p>
			<p class="MLP-text">Zpočátku si Tieftrunka nevšiml. Zapsal se do třídní knihy a&#160;otočil se k&#160;oknu, musili jsme ho sborově upozornit, že se v&#160;poslední lavici někdo hlásí.</p>
			<p class="MLP-text">„Příšero,“ zvolal, „můžete v&#160;tom dýchat?“</p>
			<p class="MLP-text">Vyprskli jsme smíchy a&#160;Tieftrunk vstal a&#160;za velkého křiku začal chodit po třídě. Házel chobotem, z&#160;něhož si odšrouboval filtr, na všechny strany, ukláněl se a&#160;hrabal rukama. Když přišel k&#160;lavici Chvojky, Chvojka na něho skočil a&#160;za velkého poprasku ho chytil za chobot. Češtinář zahřměl na Chvojku, co si to dovoluje, aby příšeru hned pustil. „Hned příšeru pusťte,“ zahřměl, „chytat někoho za chobot se nesmí.“ Vznikla z&#160;toho malá pračka, protože se hned seběhlo půl třídy, z&#160;níž polovina hájila Chvojku, polovina pomáhala Tieftrunkovi, a&#160;češtinář zahřměl:</p>
			<p class="MLP-text">„Jestli toho hned nenecháte, bude zle. Neřeknu vám dnes už ani slovo. Víte, co dnes začínám vykládat. Poklad…“</p>
			<p class="MLP-text">Když jsme se poněkud ztišili a&#160;vrátili se na svá místa, řekl Tieftrunkovi, aby masku sundal, ale měl ji na lavici, aby ji měl po ruce a&#160;hned ji mohl obléci, kdyby někdo za chvíli do téhle třídy vtrhl.</p>
			<p class="MLP-text">„Dnes je možné všechno,“ řekl, „kdoví kdo sem za chvíli vtrhne, lidé jsou různí…“</p>
			<p class="MLP-text">Ztichli jsme ještě víc, neboť bylo jasné, že by nám rád něco sdělil, a&#160;skutečně. Obrátil se znovu k&#160;oknům, ukázal na papírové pásky nalepené na skle, byly tam nalepené ve tvarech různých hvězdic, pavučin a&#160;příček, a&#160;řekl:</p>
			<p class="MLP-text">„Jaký umělec to asi lepil, vždyť to jsou hotové ornamenty. Kdyby člověk nevěděl, že to lepil pan ředitel, ani by tomu nechtěl věřit. Není divu,“ řekl pak, „pan ředitel se dal do nového spolku, už není jen v&#160;Červeném kříži, je i&#160;v&#160;cé pé o. Možná že vyfasuje uniformu a&#160;někdy se tu v&#160;ní objeví. Kdyby jo, tak se nelekněte…“</p>
			<p class="MLP-text">Pak otevřel Erbenovu Kytici a&#160;řekl:</p>
			<p class="MLP-text">„Mobilizace je přede dveřmi, vás to ještě nestihne. Ale vaše otce a&#160;starší bratry možná ano. Začneme probírat Poklad. Tieftrunk, máte po ruce tu masku, kdyby sem někdo vtrhl?“</p>
			<p class="MLP-text">A&#160;když Trieftrunk v&#160;poslední lavici vstal a&#160;řekl, že má masku po ruce a&#160;když se otevřou dveře a&#160;vkročí pan ředitel, že ji hned oblékne, češtinář kývl a&#160;dodal:</p>
			<p class="MLP-text">„Ale nekuřte. Víte, že se ve třídě nekouří, je to proti řádu. Kdyby to viděl pan ředitel, mohl by z&#160;toho mít otřes, a&#160;to nesmí. Kdoví jak ho ještě budeme potřebovat. Je v&#160;cé pé o&#160;a mobilizace je přede dveřmi.“</p>
			<p class="MLP-text">Tieftrunk uhasil cigaretu a&#160;sedl si. Brachtl, jenž seděl ode mne co nejdále a&#160;ani teď o&#160;mě okem nezavadil, naklonil se k&#160;Mínkovi a&#160;řekl, že to s&#160;tou cigaretou někdy zkusí také…</p>
			<p class="MLP-text">„Cigaretu si mohu zapálit, kdy budu chtít,“ řekl Mínkovi, „nepotřebuji ji kouřit <span class="MLP-znak-kurziva-11b">s&#160;deseti jinými</span>. S&#160;kým budu kouřit, toho si vyberu. S&#160;někým bych nekouřil ani zanic…“</p>
			<p class="MLP-text">Okem o&#160;mne nezavadil a&#160;já se přemohl a&#160;dělal jsem, že jsem nic neslyšel. Měl jsem však dojem, že jsem trochu zbledl. Obrátil jsem se na pana profesora, který pomalu začal číst:</p>
			<p class="MLP-verse--I---12-0">Na pahorku mezi buky<br/>kostelíček s&#160;věží nízkou,<br/>z&#160;věže pak slyšeti zvuky<br/>hájem a&#160;sousední vískou.</p>
			<p class="MLP-verse--I---12-12">Není zvuk to zvonku jemný,<br/>tratící se v&#160;blízké stráně,<br/>dřeva tě to rachot temný,<br/>zvoucí lid do chrámu Páně.</p>
			<p class="MLP-text">„Jak vidíte,“ řekl češtinář, odkládaje knihu, „nebude Poklad tak lehký. Budeme potřebovat řehtačky. Jsou Velikonoce, Velký pátek…,“ řekl a&#160;pohlédl na mě, „Velikonoce, a&#160;přitom máme… září. Ale což to,“ řekl, „my budeme potřebovat také nějaké stříbro a&#160;zlato. To jsem zvědav, kde ho sebereme… Tieftrunk, pojďte k&#160;tabuli. K&#160;úvodu nakreslíme na tabuli pahorek s&#160;buky…“</p>
			<p class="MLP-text">Tieftrunk šel k&#160;tabuli a&#160;češtinář vzal křídu a&#160;jal se malovat jakýsi kopec. „Tohle bude ten nešťastný vrch, budete mi podávat hadr a&#160;houbu,“ řekl Tieftrunkovi, a&#160;chtěl říci ještě něco, když se ozvalo zabouchání na dveře, a&#160;dříve než se Kolomaz zvedl, aby otevřel, dveře se rozlétly a&#160;v&#160;nich se objevila modrorudá tvář s&#160;vousy.</p>
			<p class="MLP-text">„Vstaňte,“ zvolal pan profesor od tabule, „vstaňte, když vchází pan ředitel,“ a&#160;Tieftrunk vedle něho pokrčil rameny, už neměl čas doběhnout do své poslední lavice a&#160;navléknout si masku. Zůstal mrzutě, kde byl, u&#160;tabule.</p>
			<p class="MLP-text">„Jdu jen na inspekci oken,“ zamručel ředitel, a&#160;nechávaje nás v&#160;lavicích stát, pohlédl na papírové pásky na sklech.</p>
			<p class="MLP-text">„Hoši se divili, kdo vymyslil tak skvělé vzory,“ řekl češtinář, „takové nádherné hvězdice, přímky a&#160;pavučiny, to je opravdu pro školu čest, ještě štěstí, že je to vidět i&#160;z&#160;ulice. Ta okna neprasknou, i&#160;kdyby přilítla celá hitlerovská eskadra.“</p>
			<p class="MLP-text">Ředitel neřekl slovo, ba ani na pana profesora nepohlédl, jen něco zamručel do vousů a&#160;šel ke kamnům.</p>
			<p class="MLP-text">„Kamna stojí jak židovská víra,“ podotkl češtinář a&#160;koukl na Arnsteina, Kchonyho a&#160;Katze, kteří u&#160;kamen sedí, „pan ředitel může být klidný. Kdyby tak stála celá škola jako její kamna, byla by tu věčně.“</p>
			<p class="MLP-text">Ředitel zamručel do vousů a&#160;rozhlédl se třídou.</p>
			<p class="MLP-text">„Přeje si pan ředitel ještě něco zrevidovat,“ zeptal se češtinář s&#160;úsměvem, „můžeme mu ukázat i&#160;masku proti plynu. My počítáme se vším.“</p>
			<p class="MLP-text">A&#160;když ředitel mlčel, češtinář se obrátil na kejklíře Doubka a&#160;vyzval ho, aby panu řediteli přečetl na ukázku první sloku z&#160;Pokladu na straně pět, který právě probíráme. A&#160;Doubek otevřel Kytici a&#160;četl:</p>
			<p class="MLP-verse--I---12-12">A&#160;tu na dveře buch, buch, buch!<br/>burácí zvenčí její druh:<br/>„Vstávej, umrlče, nahoru,<br/>odstrč mi tam tu závoru!“</p>
			<p class="MLP-text">„To není Poklad,“ řekl pan profesor, „to je Svatební košile. Doubek se spletl. To víte, chudáčci,“ pohlédl s&#160;povzdechem na modrorudou vousatou tvář ředitele, „to jim odpusťte. Mají plnou hlavu možné války. Od rána do večera nemyslí na nic jiného než na cé pé o.“</p>
			<p class="MLP-text">A&#160;ředitel něco zamručel do vousů, kývl nám a&#160;odcházel ke dveřím. Kolomaz měl ještě čas, aby ho předešel a&#160;otevřel mu. A&#160;pan profesor na stupínku se usmál, zvolal: „Na shledanou, přijďte zas,“ a&#160;uklonil se. Když se dveře zavřely, pokynul nám, abychom si sedli, vyňal z&#160;kapsy nějaký papírek a&#160;řekl Doubkovi, že četl pěkně a&#160;píše mu jednotku. „Škoda jen,“ obrátil se na Tieftrunka, který pořád stál u&#160;tabule, „škoda, že jste si nemohl nasadit tu masku. O&#160;to pan ředitel bohužel přišel.“ A&#160;pak už brzy zvonilo a&#160;šli jsme domů.</p>
			<p class="MLP-text">Ve dveřích třídy jsem se přiblížil k&#160;Brachtlovi, ale ani si mě nevšiml. Pohyboval rty, zřejmě si vzal před chvilkou žvýkačku, na tu blízkost, v&#160;níž jsem se na vteřinu k&#160;němu přiblížil, jsem ucítil peprmint. Šli jsme parkem, on, Mínek, já, šel tentokrát s&#160;námi i&#160;Buka, Bronowski, Kchony a&#160;Katz. Byl jsem velmi zvědav, zda aspoň teď na mne pohlédne a&#160;řekne pár slov, začínalo mi to být divné. Musilo se asi něco stát, že se mnou přestal mluvit, myslil jsem si, snad to, že jsem šel tuhle ze školy s&#160;Katzem? Teď, cestou parkem, jsme mluvili o&#160;tom, jak by to vypadalo, kdyby byla mobilizace. Buka řekl, že by veškerá vojska ujížděla k&#160;hranicím, také tanky a&#160;děla, Katz poznamenal, že by asi zabavili i&#160;osobní auta, a&#160;Kchony řekl, že by pískaly všechny sirény… Když jsme docházeli ke květinovému koberci, kde právě v&#160;zelenavé trávě dokvétaly pozdní rudé růže, mluvili jsme o&#160;válce. Řekl jsem, že by to bylo <span class="MLP-znak-kurziva-11b">vskutku dost zlé</span>… neřekl jsem nic víc, jen těch pár slov, a&#160;tu konečně Brachtl na mne pohlédl a&#160;něco řekl.</p>
			<p class="MLP-text">„Bodejť že by to bylo zlé,“ řekl a&#160;hodil hlavou, zřejmě aby si shrnul vlasy z&#160;očí, „co bys asi dělal, to bych rád viděl. Válka není pro beránky. Válka potřebuje silné nervy, je jen pro ostřílené…“ A&#160;obrátiv se nápadně k&#160;Mínkovi, který šel jako ovečka, zeptal se, kdy si spolu zajezdí na kole a&#160;vykouří jednu cigaretu… Právě jsme míjeli květinový koberec se zelenou trávou a&#160;s&#160;pozdními rudými růžemi.</p>
			<p class="MLP-text">„Tamhle je pomník Kašpara Šternberka a&#160;lavičky,“ řekl zcela bez souvislosti Katz a&#160;mávl rukou daleko doprava, měl jsem dojem, jako by zamlouval řeč.</p>
			<p class="MLP-text">Bylo mi zle. Vzpomněl jsem si, že mám odpoledne klavír.</p>
			<p class="MLP-text-bez1radku--12-0 para-style-override-2">Když jsem přišel domů, Růženka v&#160;kuchyni mi oznámila, že Hron dnes kopal ve sklepě a&#160;ráda by viděla, co to je. „Říká, že elektrika,“ řekla, „to přece elektrika není. Elektrika se přece takhle nekope. Co tam v tom sklepě pořád rochá?“</p>
			<p class="MLP-text">„Možná že tam hledá poklad,“ odsekl jsem, nezajímalo mě to ani dost málo. Dala mi kus masa s&#160;mrkví, kterou vůbec nejím, ale bylo mi to jedno, neměl jsem na jídlo ani pomyšlení. Řekla, že je to dost divné, že dnes nejím. Že tuhle jsem měl takový hlad a&#160;zrovna měla jen tu výtečnou polévku… Dnes, když máme telecí, hlad nemám. Ani jsem ji neposlouchal. Teprve když řekla, že je u&#160;nás návštěva, začal jsem trochu slyšet.</p>
			<p class="MLP-text">„Ale strýček Vojta je tu,“ pokrčila rameny, „sedí s&#160;matkou v&#160;jídelně, snad je tam ještě někdo, já nevím. Nesla jsem tam <span class="MLP-znak-kurziva-11b">dva</span> šálky kávy…“</p>
			<p class="MLP-text">„<span class="MLP-znak-kurziva-11b">On?</span>“ zeptal jsem se, ale podle pravdy mi to bylo jedno. „Ne,“ zavrtěla hlavou, „ten ještě nepřijel a&#160;tak hned nepřijede. Bude mobilizace…“</p>
			<p class="MLP-text">„Ale válka ne…,“ zasmála se pak, „říkám přece pořád, že Hitler ztroskotá a&#160;zajde. Chamberlain si s&#160;ním byl promluvit v&#160;Berlíně. Na letišti v&#160;Londýně bylo tisíc lidí a&#160;na Chamberlaina volali, aby nás nedal. Teď se právě píšou nějaké dopisy.“</p>
			<p class="MLP-text">Věděl jsem, že musím v&#160;jídelně zaklepat a&#160;ukázat se aspoň na skok, když je u&#160;nás strýček, je to taková nutnost. Vyšel jsem z&#160;kuchyně a&#160;v&#160;jídelně zaklepal. Seděli u&#160;stolu a&#160;tiše hovořili. Matka, strýček a&#160;ještě jeden pán, kterého jsem neznal. Seděl zády k&#160;zrcadlu. Na stole stály dva šálky kávy.</p>
			<p class="MLP-text">„Tak to je náš Michal,“ řekl strýček s&#160;pohledem k&#160;zrcadlu, před nímž seděl neznámý pán, ale měl jsem dojem, že to říká spíše jen tak sobě než jemu, „to je náš Michal…“ Neznámý pán kývl hlavou a&#160;snad se i&#160;usmál, měl jsem dojem, že není vůbec překvapen, dělal, jako by mě odjakživa znal. Možná že o&#160;mně mluvili, než jsem vstoupil do jídelny.</p>
			<p class="MLP-text">„Je ti něco?“ zeptala se matka.</p>
			<p class="MLP-text">„Co by mi bylo?“ pokusil jsem se o&#160;úsměv, a&#160;abych to zamluvil, řekl jsem:</p>
			<p class="MLP-text">„Říká se, že bude mobilizace. Mluvilo se o&#160;tom ve škole. Češtinář nám říkal, že by rukovali naši otcové a&#160;bratři. Bratry nemám a…“</p>
			<p class="MLP-text">Matka na mě hleděla, strýček na mě hleděl, byl dnes dost vážný, jako by to ani nebyl on, neznámý pán hleděl na prsty své ruky položené na stole a&#160;mlčel. Chtěl jsem si ho lépe prohlédnout, vidět jeho šaty, tvář, oči, zjistit, kdo to je, ale strýček promluvil a&#160;já musil pohlédnout na něho.</p>
			<p class="MLP-text">„Možná,“ řekl, „že mobilizace bude. Máte prý už také plynové masky,“ obrátil se k&#160;matce, „byla by to pohroma. Válka chce silné nervy. Ale kdyby byla, obstojíme…“ Matka povzdychla a&#160;zahleděla se na stůl. Neznámý stáhl ruku ze stolu a&#160;téměř neznatelně se usmál.</p>
			<p class="MLP-text">„Mám odpoledne klavír,“ vyhrkl jsem, neboť mi náhle bylo nějak těžko, „mám klavír a&#160;mám ještě cvičit etudu A&#160;dur.“</p>
			<p class="MLP-text">„Tak běž,“ kývla matka a&#160;strýček řekl:</p>
			<p class="MLP-text">„Běž cvičit etudu A&#160;dur, ať je ta tvá paní profesorka v&#160;Hradební spokojena.“</p>
			<p class="MLP-text">Řekl jsem na shledanou, řekli rovněž na shledanou, neznámý pán trochu povstal ze židle a&#160;uklonil se, šel jsem do purpurového pokoje a&#160;sedl na židličku ke klavíru. Strčil jsem před sebe sešit etud, otevřel jej na stránce, kde byla etuda A&#160;dur, ale cvičit, to jsem neměl nejmenší chuť. Sáhl jsem na klávesy a&#160;něco bezmyšlenkovitě brnkal. Kdo je asi ten člověk, co je u&#160;nás v&#160;jídelně, napadlo mě, ani jsem si ho pořádně neprohlédl, když jsem vešel, nebyl vůbec překvapen, dělal, jako by mě odjakživa znal. Přišel se strýčkem a&#160;teď po poledni, v&#160;dost nezvyklou dobu, ale mě to vlastně zajímat nemusí, je to asi nějaký jeho známý. Přehmátl jsem se v&#160;klávese a&#160;zahrál jeden falešný tón. Uvědomil jsem si, že jsem hrál jakousi velmi smutnou melodii a&#160;teď hraji zase jinou melodii, rovněž velmi smutnou. Že to první byla Norma a&#160;tohle je Lucie z&#160;Lammermooru. Proč dnes Katz, vzpomněl jsem si, když jsme šli ze školy parkem, mávl rukou a&#160;řekl, že tamhle je pomník Kašpara Šternberka s&#160;lavičkami… co tím asi mínil, zřejmě zamlouval řeč. Chvíli jsem hrál Lucii a&#160;pak mě napadlo, že je to odsud slyšet do jídelny a&#160;oni tam mohou poslouchat. Sedl jsem si lépe na židličku a&#160;začal jsem hrát melodii z&#160;Aidy. Tu scénu z&#160;posledního dějství, z&#160;hrobu, pak melodii z&#160;Rigoletta. Zpěv Gildy z&#160;posledního dějství, když umírá. Pak jsem zavřel sešit s&#160;etudou A&#160;dur, a&#160;přestože ještě nebyl čas jít do Hradební, zvedl jsem se, vzal velké černé desky a&#160;šel jsem. V&#160;předsíni jsem slyšel, že stále ještě sedí v&#160;jídelně a&#160;o&#160;něčem mluví, mluvil právě strýček. V&#160;Hradební jsem ani nevnímal, co mi ta má stará vdova profesorka říká.</p>
			<p class="MLP-text">„To není etuda A&#160;dur,“ říkala, sedíc vedle mne u&#160;klavíru jak obvykle a&#160;hledíc na mé prsty, „vždyť to nehrajete v&#160;A&#160;dur, nýbrž v&#160;b moll. To zní jako Chopinův smuteční pochod,“ bědovala pak, „a ne jako etuda allegro vivace. To se musí hrát takhle…“</p>
			<p class="MLP-text">Vrátil jsem se domů kvečeru, protože jsem se ještě trochu toulal ulicemi. Za chvíli po mém návratu se setmělo a&#160;na ulicích v&#160;lampách se objevila modrá světla. Návštěva byla dávno pryč, nebyla doma ani matka, ani Růženka. V&#160;kuchyni na stole mi nechala lístek, že mám na plotně jídlo, že musila honem někam jít, je to strašně důležité, asi ke Kocourkové, myslil jsem si, anebo má rande s&#160;Francouzem. Odešel jsem do jídelny, kde byla tma, v&#160;oknech byly černé rolety. Rozsvítil jsem lustr a&#160;pak jsem si na chvíli sedl k&#160;jídelnímu stolu. Byl pustý a&#160;prázdný, nebyl na něm ani ubrus, ani váza, ani sklenka, ani popelníček, nebylo na něm nic. Nestál na něm ani starý ruský svícen, jak by stál, když elektrika hořela a&#160;jinak svícen zapálíme jen o&#160;babiččině výročním dni. Zdvihl jsem hlavu a&#160;hleděl chvíli na strop. Ve skelných stínech kolem lustru, jež vrhalo světlo jeho broušenými sklíčky, jsem viděl různé prapodivné podoby a&#160;tvary. Mohly to být kosti a&#160;křídla můr a&#160;netopýrů, mohly to však být i&#160;žáby, mloci, chobotnice, stvůry z&#160;Marsu, z&#160;jiné planety… mohlo to však být ještě i&#160;něco jiného. Něco jako zvony nebo zhasnuté svíce nebo zklamání, opuštěnost, smutek… Chvíli jsem na to hleděl a&#160;pak jsem vstal, zhasil lustr a&#160;potmě jsem došel do svého pokojíku. I&#160;zde v&#160;okně visela černá roleta. Napadlo mě, že tu visí jako v&#160;jiných domech, ale že nemáme v&#160;oknech ty papírové pásky. Kdyby byl nálet, rozbije nám to skla, ale bylo mi to jedno. Rozsvítil jsem lampu u&#160;gauče. Zvony, zhasnuté svíce, myslil jsem si, zklamání, opuštěnost, smutek. Pěkné věci. Nádherné. Kdyby byla mobilizace, myslil jsem si, byla by válka, do níž bych nešel, jsem teprve v&#160;tercii. Ale kdybych musil jít, blesklo mi, kdybych musil… Náhle jsem měl dojem, že kdybych musil, že bych se ani nebránil. Že bych docela klidně šel. Že kdyby byla mobilizace a&#160;pak válka a&#160;já bych musil jít, šel bych… Svalil jsem se na gauč a&#160;poslepu otevřel rádio. Jeho zelené světélko nehořelo silně, u&#160;gauče svítila lampa. Chvíli byl klid a&#160;pak se ozval hlas. „Pozor, pozor,“ řekl hluboce a&#160;vážně, „buďte u&#160;svých přijímačů. Čekáme důležité hlášení. Pozor, pozor, buďte u&#160;svých…“</p>
			<p class="MLP-text">Pak se zvenčí ozval strašný rachot, dunění, až se okna třásla, zřejmě letěla letadla, pak se z&#160;předsíně ozvaly hodiny, tloukly devět, bylo tedy za deset minut devět, za deset minut devět večer dvacátého třetího září… pak znovu promluvil hlas v&#160;rádiu… „Vláda republiky…“</p>
			<p class="MLP-text">Zabořil jsem obličej do polštáře a&#160;srdce mi tlouklo jako divoký zvon.</p>
			<p class="MLP-text">Mobilizace byla vyhlášena.</p>
		</div>
</body>
</html>