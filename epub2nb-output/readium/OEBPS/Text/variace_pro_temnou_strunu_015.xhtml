<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>variace_pro_temnou_strunu-11</title>
		<link href="../Styles/variace_pr_idstyles.css" rel="stylesheet" type="text/css"/>
	</head>
	<body id="variace_pro_temnou_strunu" xml:lang="cs-CZ">
		<div>
			<p id="toc_marker-10" class="MLP-uroven2-kapitola"><a id="x.35738"></a>10</p>
			<p class="MLP-text-bez1radku">Na hodinu ke staré vdově profesorce do Hradební jsem zřejmě nedošel. Přede mnou se objevily stromy a&#160;keře, něco jako zahrada uprostřed zakletého města, poznal jsem, že jsem nešel do Hradební, ale někam úplně jinam, pod podjezd, křižovatkou kolem mydlářství a&#160;ocitl se v&#160;místě, kde se zahýbá k&#160;Svatému Michaeli… pak se přede mnou objevil koberec utkaný z&#160;barevných květin, z&#160;něhož vanula vůně voskových růží, přeběhl jsem kolem, jako by to tam bylo posypáno žhavým uhlím, nade mnou a&#160;vedle mne se objevily nové stromy, keře a&#160;jakási postranní cesta do hlubiny… náhle jsem se ocitl před hrabětem Šternberkem. S&#160;hlavou mírně skloněnou, jako by o&#160;něčem rozjímal, stál přede mnou, hleděl na květinu, kterou držel v&#160;podepřené ruce, truchlivě a&#160;smutně, stál na velkém tmavém mramorovém kvádru a&#160;kolem kvetly pozdní modrobílé a&#160;temně červené macešky. Sedl jsem si před ním na jednu z&#160;laviček a&#160;černé desky s&#160;notami, které jsem svíral pod paží jako nalomené křídlo, jsem opřel o&#160;sebe. Pak jsem zaslechl hudbu. Nesla se prostranstvím nad pomníkem, <span class="MLP-znak-kurziva-11b">jako by ji kdesi v&#160;dálce</span> hráli černozlatí hornisti a&#160;pozounéři, zalétala sem od čínského kiosku, od rybníka korunami stromů, protkanými mírným sluncem a&#160;prvním podzimním listím. Chvíli jsem hleděl do stromů a&#160;tupě poslouchal, pak jsem měl dojem, že si někdo ke mně přisedl na druhý konec lavičky. Jako by i&#160;on chvíli poslouchal a&#160;hleděl do stromů, pak se zahleděl na hraběte Šternberka na tmavém mramorovém kvádru. Pak se zrakem svezl před lavičku na zem, pak ze země sklouzl na mne… a&#160;pak promluvil. Co mám v&#160;těch černých deskách. Nejdu-li na klavír.</p>
			<p class="MLP-text">Spatřil jsem vedle sebe docela cizího člověka, kterého jsem nikdy v&#160;životě neviděl.</p>
			<p class="MLP-text">Pod krásným šedým kloboukem s&#160;černou stuhou mu splývaly delší tmavé vlasy, na krku měl citrónově žlutého motýlka, v&#160;kapsičce světlého elegantního saka tmavý krajkový kapesníček. Na koleně zkřížené nohy v&#160;hnědé vyleštěné polobotce s&#160;bílou psí dečkou mu leželo pohřební parte. Hleděl na mě bledýma, lehce zapadlýma očima a&#160;zřejmě čekal odpověď.</p>
			<p class="MLP-text">Upřel jsem zrak na pomník a&#160;byl jako uhranut. Byl bych nejraděj i&#160;vstal a&#160;šel, ale vstát a&#160;jít, když si přisedl a&#160;promluvil, mi přišlo velmi trapné. Ale trapné mi znenáhla přišlo i&#160;sedět a&#160;mlčet. Chvíli jsem nevěděl, co mám dělat. Konečně jsem se přece jen odvážil a&#160;něco jsem řekl. Něco nejasného, mlhavého. Snad že mám jít na klavír, ale nejdu. Snad že jsem šel místo do Hradební sem. Snad že tam půjdu až příště… Lehce kývl, zahleděl se na pomník a&#160;chvíli jako by opět poslouchal hudbu z&#160;korun stromů. Pak znovu kývl, přidržel si parte na koleně a&#160;<span class="MLP-znak-kurziva-11b">trochu si ke mně přisedl</span>. A&#160;pak mi začal vyprávět. Něco o&#160;nějakém pánu a&#160;paní, co si povídali… </p>
			<p class="MLP-text">„… představ si, co ta paní tomu pánu řekla,“ sklopil ke mně své bledé, lehce zapadlé oči a&#160;v&#160;jeho hlase byl jakýsi slabý cizí přízvuk, „řekla, není divu. Není divu, když za tebou chodí tolik různých divných lidí. Kdyby aspoň přicházeli ve dne, budiž, ale přicházejí večer anebo v&#160;noci jako nějací podloudníci, nikdo neví, odkud přicházejí, kdo jsou, čím jsou, co u&#160;tebe hledají, kam se potom ztrácejí, vždyť je to úděsné. Když náhle odjíždíš, aniž řekneš slovo, a&#160;dům je pak ve dne v&#160;noci hlídán jako kriminál,“ řekl a&#160;lehce se dotkl motýlku pod krkem, „když <span class="MLP-znak-kurziva-11b">jeho</span> se nezeptáš, neotážeš, nepromluvíš s&#160;ním slovo, to je hrozné. Tady přece není žádný Sing-Sing, ale domov. Pán na to odpověděl paní dost ostře. Víš přece, že nemám čas, odpověděl, jsem obchodník a&#160;jezdím už pěkných pár let. Najednou nechápeš. Najednou máš námitky. Komu je vlastně říkáš? Mně? Že je dům hlídán, stěžuješ si, vždyť je v&#160;něm zlato! A&#160;pokud jde o&#160;ty návštěvy…,“ muž ztišil hlas a&#160;dotkl se kapesníčku v&#160;saku, „copak <span class="MLP-znak-kurziva-11b">on</span> o&#160;nich ví? Neví o&#160;nich ani nejmenší. Když návštěvy přijdou, dávno spí. Dávno je uspán tou nebeskou četbou, co mu stále dáváš… lítá ve hvězdách na koberečcích nebo je v&#160;zakletém lese. A&#160;když odcházejí, je to stejné, jede v&#160;kočáře nebo sedí na Měsíci. Nejenže se nikdy s&#160;nimi nesetkal, ale ještě nikdy o&#160;nich nepadla jediná zmínka. Že by však ke mně chodili různí divní lidé… Ale paní se zatím nevzdávala. Proč to tedy v&#160;něm <span class="MLP-znak-kurziva-11b">vzniklo</span>, řekla, proč? A&#160;tu se pán na ni na chvíli zahleděl a&#160;mlčel. Mlčel snad minutu, snad dvě, a&#160;teprve pak opět promluvil. Nic v&#160;něm nevzniklo, řekl, jako by&#160;– já nevím&#160;– vyvracel obhajobu odsouzence, je to v&#160;<span class="MLP-znak-kurziva-11b">něm</span>. Má to <span class="MLP-znak-kurziva-11b">od narození</span>.“ Muž zmlkl, pohlédl na pomník a&#160;pak na parte na koleně. „Fantazie z&#160;Normy skončila,“ ukázal lehce do korun stromů, v&#160;nichž právě utichla hudba, a&#160;v&#160;jeho hlase byl stále slabý cizí přízvuk. „Norma je místy truchlivá, je to tragédie. Teď hrají baletní hudbu ze Samsona a Dalily…“</p>
			<p class="MLP-text">Sklonil hlavu, zpod klobouku mu splývaly tmavé vlasy, a&#160;přehodil nohu. Korunami stromů od kiosku od rybníka se sem teď nesla hudba skoro orientální. Orientální hudba se snášela z&#160;korun stromů, ale já ji vnímal jen zpola. Pochopil jsem, že mi nevykládá jen o&#160;nějakém pánu a&#160;paní, co si spolu vyprávěli, ale ještě <span class="MLP-znak-kurziva-11b">o&#160;někom třetím</span>. Ale oč jde a&#160;proč mi to vykládá, jsem nechápal. Snad mi to vše už vyložil a&#160;já to přeslechl, vlastně jsem ho poslouchal jen tak na půl ucha. Byl to úplně cizí člověk, s&#160;vlasy, jež mu splývaly zpod klobouku, a&#160;s&#160;bledýma, lehce zapadlýma očima, s&#160;citrónově žlutým motýlkem, s&#160;krajkovým kapesníčkem v&#160;saku, s&#160;vyleštěnými polobotkami s&#160;dečkami a&#160;s&#160;větším zlatým prstenem na ruce, který jsem zahlédl teprve teď… na koleně měl parte. Úplně cizí člověk, který si ke mně přisedl na lavičku.</p>
			<p class="MLP-text">„Má to,“ kývla paní, „od narození,“ pokračoval ve vyprávění, když chvíli mlčky poslouchal hudbu, a&#160;ještě kousek si ke mně přisedl, „má to od narození a&#160;ty mu to chceš vytlouct z&#160;hlavy? Policejní metodou snad, jak to dělají se zločinci a&#160;vrahy? A&#160;pán jí řekl: Ano, vytlouct mu to z&#160;hlavy. Vytlouct z&#160;hlavy, dokud je čas. Než se na něho sesype neštěstí a&#160;on pod ním padne. Nemá zámek, za jeho dveřmi nestojí komorník. To se mohlo dělat dřív. V&#160;noci se dát hlídat psem, ráno vstát a&#160;prásknout bičem do bot, večer ukázat vizitku a&#160;myslit si, že si před ním všechno lehne jako ten pes v&#160;noci. Potřebuje tvrdou výchovu, aby z&#160;těch svých strachů, hrůz a&#160;fantazií vyšel. Tahle přecitlivělost byla možná u&#160;zámeckých pánů, ale u&#160;něho ne. Je to jeho kletba a&#160;musí z&#160;ní ven. Paní pohlédla na pána a&#160;řekla: Je to bohužel neštěstí. Dříve stál za dveřmi komorník, dnes tam stojí policie. Ale policie nikdy nebude výchovný orgán. Policie nikdy nikoho nevychová. Lidé, jejichž povoláním je podezírat druhé, hlídat je, dělat s&#160;nimi křížové výslechy a&#160;vytloukat jim něco z&#160;hlav, takoví lidé mohou vychovávat leda koně. Ale ne člověka…“</p>
			<p class="MLP-text">Muž se na chvíli odmlčel a&#160;mě zaplavilo horko. Jako bych více přišel k&#160;sobě, pochopil jsem, že mi nejen vykládá o&#160;nějakém pánu, paní a&#160;komsi třetím, o&#160;němž si ti dva vyprávějí, ale i&#160;něco o&#160;policii. Zaplavilo mě horko, ale naštěstí si toho nevšiml. Zahleděl se kamsi za pomník a&#160;pak si náhle trochu ode mne odsedl a&#160;trochu si stáhl klobouk do čela.</p>
			<p class="MLP-text">„Tamhle jdou,“ nepatrně hodil hlavou.</p>
			<p class="MLP-text">Za pomníkem na cestě od rybníka kráčeli dva strážníci, strážníci v&#160;uniformách, v&#160;helmách a&#160;s&#160;šavlemi. Muž si ještě kousek odsedl, položil ruku na parte a&#160;zahleděl se na macešky u&#160;pomníku. Strážníci došli na prostranství za pomník, trochu se rozhlédli nalevo, napravo, pak se pomalu otočili a&#160;zahnuli k&#160;rybníku. Když zmizeli v&#160;dálce mezi stromy, muž zdvihl ruku z&#160;parte, posunul si klobouk do týla a&#160;<span class="MLP-znak-kurziva-11b">opět si ke mně přisedl</span>.</p>
			<p class="MLP-text">„Už jsou pryč,“ řekl, „ani sem nepohlédli. A&#160;také proč? Což je večer nebo noc? Co by tu mezi těmihle lidmi, co tu sedí na lavičkách…,“ mávl rukou kolem, „hledali za štěstí? Tak abych pokračoval,“ řekl, „pán řekl paní, že takhle mluvit, jako mluví ona, ještě nikdy nikoho neslyšel. Jestli policie jedná se zločinci a&#160;vrahy, řekl, pak je to její poslání, od toho je, aby s&#160;nimi jednala. To přece neznamená, že stejně jedná s&#160;dětmi. A&#160;vůbec, řekl, já jsem obchodník a&#160;chci jen pevnou ruku. Čím víc ho budu rozmazlovat, tím bude ta jeho citlivost vzrůstat, všechno ho porazí a&#160;zničí, a&#160;to přece nejde. Bude obchodníkem, řekl a&#160;začal si prohlížet malou vykládanou skřínku, v&#160;níž byly nějaké drahokamy. Co vím, trpěl ještě něčím jiným, řekl jen tak mimochodem, hledě na drahokamy, čím vzniklo to? Také tím, že ke mně chodí večer a&#160;v&#160;noci různí lidé? Že je dům hlídán jako kriminál, protože je v&#160;něm zlato? Vím, že má <span class="MLP-znak-kurziva-11b">málo kamarádů</span>… Ty máš?“ obrátil muž ke mně náhle své bledé, lehce zapadlé oči, „ty máš?“ a&#160;pak řekl:</p>
			<p class="MLP-text">„Proč jsi tak zbledl?“</p>
			<p class="MLP-text">Po chvíli ticha se ode mne odvrátil, pohlédl do korun stromů a&#160;řekl:</p>
			<p class="MLP-text">„Baletní hudba ze Samsona a&#160;Dalily skončila. Teď hrají baletní hudbu z&#160;Rigoletta. Ta je krátká. V&#160;Rigolettu je jen pár taktů baletní hudby v&#160;předehře a&#160;v&#160;prvním dějství, dál už nic. Co se dál vyvíjí, je tragédie. Při takových věcech se tančí těžko… Abych pokračoval…“ řekl a&#160;pohlédl na parte na koleně zkřížené nohy, „tys mu odmala bránila, řekl pán, téměř ve všem, co ho mohlo otužit. Bála ses s&#160;ním jít do parku, na hříště, na nákup, vůbec s&#160;ním vyjít na ulici… já vlastně dodnes nevím proč. Mně to vždycky připadalo, jako by ses bála, že za tebou někdo slídí… Kdyby bylo po tvém, řekl, byl by v&#160;nějaké klášterní škole s&#160;poloviční <span class="MLP-znak-kurziva-11b">klauzurou</span>. Strkala bys mu nebeskou četbu a&#160;držela ho na řetěze, jen aby co nejméně přišel ven a&#160;byl ještě citlivější. Držet dítě na řetěze, to není zrovna nejlepší výchova. Žijeme v&#160;republice, v&#160;demokratickém státě. Je mou povinností, abych ho vychoval… Tak ho tedy vychovávej, řekla paní, ty se právě o&#160;něho nestaráš. Od tebe neslyší jedno kloudné slovo. Ty nemáš na něho chvilku času. Klášterní klauzura, držet dítě na řetěze, žijeme v&#160;demokratickém státě? Proč se tedy má zavádět policejní režim?“</p>
			<p class="MLP-text">Opět mě zaplavilo horko a&#160;opět si toho naštěstí nevšiml. Odmlčel se a&#160;poslouchal hudbu, která vzápětí skončila. „Baletní hudba z&#160;Rigoletta skončila, byla krátká,“ řekl s&#160;pohledem do korun stromů a&#160;opět se na chvíli odmlčel, jako by čekal, co bude dál. Pak z&#160;dálky od rybníka pronikly korunami tóny harfy. Tóny harfy, jako by hráli sami andělé a&#160;nesli je sem k&#160;nám k&#160;pomníku na svých křídlech. Jako by žloutnoucí listí stromů do nich ševelilo. „To je intermezzo z&#160;Donizettiho Lucie,“ řekl a&#160;pohlédl na parte na koleni, „při tom se netančí… To se hraje při stažené oponě, za níž se zatím rodí tragédie…“ Pak se zahleděl na pomník a&#160;řekl:</p>
			<p class="MLP-text"><span>„Abych pokračoval. Jsem obchodník, řekl pán, ale má-li se zavést policejní režim, pak je to jen správné. Žijeme v&#160;republice, demokratickém státě, kde nikdo nikoho nepronásleduje, každý má svobodu, může si žít podle svého, dělat, co chce, jet, kam se mu zlíbí, ale ty zřejmě nevíš, co se děje vedle. Vedle v&#160;Německu. Že od té doby, co se tam moci chopil Hitler, začínají k&#160;nám pronikat zločinci, kteří tu mají pro něho připravovat půdu. Je to právě naše svoboda, která jim tyhle pikle umožňuje. Škoda, řekl a&#160;pohlédl na drahokamy ve skříňce, kdybych měl v&#160;ruce vojsko a&#160;policii, s&#160;nikým bych se nemazlil. S&#160;rozvratníky a&#160;zločinci se dá jednat jenom s&#160;karabáčem. Rozpustit sudetoněmeckou stranu a&#160;všechny vůdce zavřít. Víš, co je to sudetoněmecká strana a&#160;kdo je vůdce?“ zeptal se muž a&#160;pohlédl na mě a&#160;</span><span class="MLP-znak-kurziva-11b">já v&#160;té chvíli nevěděl, zda se tak ptal ten pán té paní, o&#160;nichž vypráví, anebo zda se ptá on mne</span><span>, ale dřív než jsem mohl kývnout, pokračoval: „Kdo je vůdce. To je gangster. To je Hanuman. A&#160;sudetoněmecká strana smečka gangsterů, hanumanů. Tisíce lidí už prchlo před barbary z&#160;Německa do sousedních zemí, zvláště Židů…,“ řekl s&#160;lehkým cizím přízvukem a&#160;dotkl se kapesníčku v&#160;saku, „to ten pán také paní připomenul. Já se musím o&#160;uprchlíky trochu starat, řekl, nemohu před nimi dát ruce za záda a&#160;zavřít oči, nemohu je nechat umřít hladem. Jestli se někdy u&#160;nás objeví </span><span class="MLP-znak-kurziva-11b">ten utečenec</span><span>, přijmu ho jako svého, i&#160;když syna máme, v&#160;tom mi nikdy nikdo nezabrání. Lhát někomu do očí, když to druhý neprohlédne, není žádný kumšt, to je podlost. A&#160;pak se vrátil k&#160;původnímu tématu. Doba a&#160;život, řekl pán, </span><span class="MLP-znak-kurziva-11b">ho</span><span> může lehce zranit a&#160;zničit, ale odpovědnost za to doba neponese. Tu budu mít já, že jsem ho rozmazlil. Půjdeš si pak stěžovat, řekl paní, že ti doba zničila dítě? Půjdeš? Zeptají se tě, prosím vás, jaká doba? Kdo to byl, koho tím míníte? Ukažte prstem! Drahá paní, řeknou, to se nedá nic dělat, že nevydržel a&#160;podlehl, vy jste obchodníci, bylo pronásledování Židů, to byla doba… Já musím dbát na lidské životy, odpovědnost mám já, a&#160;ne doba. Doba mi může být ukradená…“</span></p>
			<p class="MLP-text">Neměl jsem nejmenší zdání, o&#160;kom mluví a&#160;proč mi to, cizímu chlapci, říká. Byl to cizí neznámý muž s&#160;delšími tmavými vlasy pod kloboukem, s&#160;citrónově žlutým motýlkem, tmavým krajkovým kapesníčkem, bílými psími dečkami a&#160;mluvil s&#160;nepatrně cizím přízvukem. Ale už jsem ho dost poslouchal. Seděl blízko mne, občas na mne ze strany hleděl bledýma, lehce zapadlýma očima, <span class="MLP-znak-kurziva-11b">nemohl jsem ho neposlouchat</span>, i&#160;kdybych byl chtěl. Zahleděl se na větší zlatý prsten na své ruce a&#160;mně se zdálo, že vypráví něco ze svého vlastního života. Pak si přidržel parte na koleně a&#160;rukou s&#160;prstenem vyňal z&#160;kapsy cigaretu. Dal ji do úst, znovu sáhl do kapsy, vyňal zapalovač a&#160;zapálil si.</p>
			<p class="MLP-text">„Ty ještě nekouříš, viď,“ zeptal se, a&#160;pohlédnuv na mě, trochu se usmál.</p>
			<p class="MLP-text">Zavrtěl jsem hlavou.</p>
			<p class="MLP-text">„Ovšem,“ kývl s&#160;úsměvem, „co bys v&#160;tom hledal za štěstí. Na cigarety máš ještě čas. Kolik ti je?“ pohlédl na mne trochu pátravě a&#160;přitom měkce, „čtrnáct, patnáct?“</p>
			<p class="MLP-text">Kývl jsem tiše a&#160;jistě jsem opět trochu zčervenal, trochu mi to lichotilo, tolik mi přece ještě nebylo. Nekouřím, blesklo mi hlavou, ale zato bych se byl už málem napil. Jako by mnou projela dobrá silná kořeněná vůně… záblesk vzpomínky… a&#160;pak jsem opět zbledl.</p>
			<p class="MLP-text">„Proč jsi zase zbledl?“ zeptal se a&#160;naklonil se ke mně, „bojíš se? Už jednou jsi zbledl, když jsem se ptal, máš-li kamarády… tak se mi zdá, že tě něco trápí…“ Pak pravil: „Intermezzo z&#160;Lucie končí, teď jde vzhůru opona. Končí to šílenstvím a&#160;smrtí.“</p>
			<p class="MLP-text">Zahleděl se na parte na koleně, odklepával popel, jako by o&#160;něčem přemýšlel… a&#160;pak zdvihl hlavu. A&#160;pak si opět odsedl a&#160;stáhl si klobouk do čela.</p>
			<p class="MLP-text">„Jdou zas,“ řekl.</p>
			<p class="MLP-text">Z&#160;cesty za pomníkem přicházeli k&#160;nám na prostranství k&#160;lavičkám opět ti dva strážníci. Přicházeli pomalu, hlavy měli v&#160;helmách a&#160;ruce na šavlích. Muž držel v&#160;jedné ruce cigaretu, druhou přidržoval parte a&#160;hleděl kamsi stranou. Strážníci došli za pomník, trochu se rozhlédli napravo, nalevo a&#160;pak pomalu zahnuli na cestu k&#160;rybníku, kterou sem přišli poprvé. Když zmizeli mezi stromy, muž si opět posunul klobouk, <span class="MLP-znak-kurziva-11b">přisedl</span> a&#160;řekl:</p>
			<p class="MLP-text">„Obcházejí tu, jako by někoho hlídali. Jako by se tu bůhvíco dělo. Není ještě večer, co tu mohou hledat za štěstí? Na těchhle lidech na lavičkách…,“ ukázal kolem sebe, „si přece nic nevezmou. Tohle je,“ lehce sklepl popel a&#160;ukázal do stromů, „baletní hudba z&#160;Aidy. Mečový tanec, jak se také někdy říká, když si baletka vezme mečíky a&#160;tančí na železném vypouklém kruhu… Tak abych to dopověděl. Prostě ten pán už toho měl zřejmě dost, ono se někdy s&#160;ženou těžko vyjde, to kdyby ses někdy v&#160;životě oženil, bys teprve viděl… prostě, řekl té paní, že chce, aby byl otužilý a&#160;nic víc. Že se věnuje hudbě, neznamená, že se musí topit v&#160;citech. Musí cvičit denně na klavíru, housle, zpěv, navštěvovat koncerty, musí být citlivý, to ano, ale nesmí se hroutit při prvním nárazu větru. Musí být citlivý k&#160;hudbě, k&#160;umění, ale ne přecitlivělý k&#160;vlastnímu životu. To by mohl skončit, řekl, jako ta Lucie z&#160;Lammermooru nebo její autor… ještě dobře že z&#160;něho nebude obchodník. A&#160;vstal, chytil krabičku s&#160;těmi kameny a&#160;se smíchem ji vyhodil z&#160;okna. Pak si otřel ruce, pohlédl na ženu a&#160;neřekl už ani slovo, byla jako zkamenělá… Teď hrají z&#160;Aidy,“ pohlédl na mě, byl jsem asi vyjeven, „triumfální pochod. Za chvilku přijde Radames jako vítěz, stoupne si před krále, Amneris ho ověnčí vavřínem, ale to tady…“ ukázal do větví stromů, „už nebude. To je už zpěv, a&#160;tady zřejmě hrají jen orchestrální hudbu. A&#160;skončí to,“ řekl, „tragédií rovněž. Zazděním v&#160;hrobě. Tak končí život,“ kývl zamyšleně a&#160;popaměti se rukou, v&#160;níž držel cigaretu, dotkl motýlku pod krkem, „člověk má být citlivý k&#160;hudbě, k&#160;umění, ale ne přecitlivělý k&#160;vlastnímu životu. To nikam nevede, leda k&#160;bolesti a&#160;utrpení, k&#160;úzkostem a&#160;smutkům, a&#160;těch je dost i&#160;tak…,“ uhasil cigaretu a&#160;pak se zahleděl na prsten na své ruce, nebylo pochyb. Zřejmě mi vyprávěl o&#160;sobě. Pak řekl:</p>
			<p class="MLP-text">„No a&#160;pak se jednoho krásného dne u&#160;nich opravdu objevil ten utečenec, o&#160;němž se předtím pán zmínil. Jeho rodiče v&#160;Německu Hitler zavřel, protože to byli Židé, co měli, jim vzali, jeho vyloučili ze školy, klavír mu odvezli, přišel pěšky až z&#160;Drážďan, přišel v&#160;jedněch potrhaných šatech, zablácený, vyhladovělý a&#160;znavený jako uštvané zvíře, bylo to takhle brzy na jaře a&#160;cesty byly ještě plné kaluže a&#160;bláta. Pán a&#160;paní ho přijali jako svého, i&#160;když měli syna vlastního. Byli to bohatí obchodníci, v&#160;jejich domě byla spousta zlata, měli zlacené i&#160;rámy na obrazech. No a&#160;pak…“</p>
			<p class="MLP-text">Zdvihl hlavu a&#160;zahleděl se za pomník. Na cestě za pomníkem se opět vynořili strážníci.</p>
			<p class="MLP-text">„Jdou zas,“ řekl a&#160;trochu si odsedl, ale klobouk si teď nestáhl a&#160;nepřestal ani mluvit, náhle mi to připadalo, jako by mu to bylo úplně jedno, přestalo mu na tom záležet, „jdou zas,“ prostě řekl, „policie obchází. Obchází dnes nějak nápadně často. Tak se mi zdá, jako by tu někoho sledovala…“</p>
			<p class="MLP-text">V&#160;té chvíli, kdy to vyřkl, jsem se něčeho lekl. Na okamžik jsem zatajil dech a&#160;cítil jsem, že jsem zbledl. Ale kupodivu to hned přešlo. Blesklo mi jen hlavou, kdyby mě tu tak znenadání viděl otec. Byl dnes kupodivu doma a&#160;jeho hlas v&#160;předsíni zněl nějak zlověstně… Stiskl jsem černé desky s&#160;notami a&#160;začal myslit na odchod.</p>
			<p class="MLP-text">„Kam jdeš na hodinu, do Hradební?“ zeptal se a&#160;stále hleděl na strážníky, kteří teď pomalu přicházeli k&#160;pomníku. Vyhrkl jsem, že dnes už na hodinu nejdu, je pozdě. Že už musím domů… Uvědomil jsem si, že je to podruhé, co jsem za celou tu dobu, co tu sedím, promluvil.</p>
			<p class="MLP-text">„Domů,“ řekl zamyšleně a&#160;stále hleděl na strážníky, „<span class="MLP-znak-kurziva-11b">domů</span>… Půjdeš domů, ale něco ti je. Něco tě trápí. Snad jsi dostal ve škole špatnou známku, zhroutila se ti nějaká naděje, potkalo tě zklamání, možná že ti někdo ublížil. Ale jestli je to tak,“ odtrhl na chvilku zrak od strážníků a&#160;otočil se ke mně, „jestli je to tak, já nevím, možná že se mýlím, ale jestli je to tak, pak si z&#160;toho nic nedělej. Nedělej si z&#160;toho nic,“ řekl měkce, vlídně, hledě na mne bledýma, lehce zapadlýma očima, „nic si z&#160;toho nedělej, jestli je to tak. Z&#160;jedné špatné známky se přece nestřílí, to napravíš, vždyť jsi jistě nadaný a&#160;chytrý, a&#160;zklamání? Zklamání přece nemusí existovat, to je ve tvé moci. Stejně jako je v&#160;tvé moci, aby tě nikdy nikdo nezranil… ovšem,“ řekl měkce a&#160;vlídně a&#160;hleděl na strážníky, kteří teď obešli pomník a&#160;blížili se k&#160;nám, „je to v&#160;tvé moci. Když se obrníš a&#160;nepodlehneš citům. Zrovna tak, jak jsem ti to před chvílí vykládal. Být citlivý, ano, k&#160;umění, k&#160;hudbě, k&#160;životu, ale k&#160;vlastnímu životu jen s&#160;mírou, je to tak trochu tanec mezi vejci, tenhle život,“ řekl a&#160;hleděl na strážníky, kteří byli již blízko, „musíš city krotit, držet na uzdě, nepouštět opratě z&#160;rukou. Představ si, že máš před sebou orchestr,“ lehkým pohybem ukázal do stromů, z&#160;nichž se sem stále nesla hudba, teď kupodivu trochu veselejší, „máš před sebou orchestr, a&#160;najednou ti vypadne taktovka z&#160;ruky. Něco takového je blamáž…,“ řekl a&#160;po­hlédl na strážníky, kteří teď už byli u&#160;nás, drželi rukojeti šavlí, zpod helem na nás hleděli, ale jak jsem postřehl, spíše než na mě hleděli na něho… „blamáž asi jako pro generála, když se mu rozprchne armáda…,“ řekl a&#160;hleděl za strážníky, kteří nás přešli, a&#160;pak vzal parte, které přidržoval na koleně, a&#160;vstal.</p>
			<p class="MLP-text"><span>„Teď hrají konečně veseleji,“ usmál se a&#160;lehce ukázal do korun stromů, „je to fantazie z&#160;Lazebníka sevillského. V&#160;něm baletní hudba není vlastně žádná, v&#160;něm se netančí. Je tam bouře, vichřice, smršť, a&#160;přece tohle tragédie není, nýbrž veselohra. Tak to máš i&#160;v&#160;životě. Někdy se v&#160;něm tančí a&#160;je tragický, a&#160;jindy se netančí, ale řádí vichřice a&#160;smršť a&#160;je to fraška… Jeden německý básník,“ řekl s&#160;nepatrným cizím přízvukem, stoje před lavičkou s&#160;parte v&#160;ruce, a&#160;ještě trochu pohlédl na cestu, po níž se vzdalovali strážníci, „jeden německý básník jednou napsal, že přijde-li k&#160;člověku bolest, </span><span class="MLP-znak-kurziva-11b">má být tiše</span><span> a&#160;ptát se, co od něho chce. Věčná láska, napsal, neposílá na člověka bolest jenom proto, aby mohl plakat. Utrpení je z&#160;jedné strany neštěstí, ale z&#160;druhé strany je to i&#160;milost a&#160;veliká škola. Člověka tříbí, otevírá mu cit pro hudbu, kterou běžný člověk nevnímá, odkrývá mu smysl života. Člověk se jím učí přemáhat se, být sám k&#160;sobě trochu tvrdý, nedat na sobě nic znát, ať je mu zle nebo dobře, </span><span class="MLP-znak-kurziva-11b">nikdy v&#160;duši neustupovat žádnému násilí</span><span>, nepodléhat, to všechno učí člověka utrpení… Ten podlehl…“ ukázal na parte a&#160;hlas jako by mu náhle velmi změkl, zadrhl se, zachvěl…, „slova pána, která mluvil k&#160;ženě o&#160;vlastním synovi, vyzněla žel naprázdno i&#160;pro toho utečence, neměla pro ně sluch, smysl, pochopení… nebylo už v&#160;jeho moci, aby i&#160;utečence otužil, obrnil…“ a&#160;já jsem teď poznal, že snad nevyprávěl o&#160;sobě, ale o&#160;tom, jehož jméno stálo na parte. „Kdyby tě zas někdy něco potkalo a&#160;měl jsi snad chuť a&#160;čas, přijď sem,“ řekl a&#160;pohlédl dolů na své lesknoucí se polobotky v&#160;bílých psích dečkách, „já sem chodím takhle odpoledne skoro denně, kam jinam mám chodit… večer však nemohu, ani dopoledne, to zkouším. Zatím sem chodím, ale kdo ví, co bude dál, život je nejistý i&#160;v&#160;této republice… zdá se, že se něco začíná dít v&#160;Rakousku… Ale to nic. To nic,“ usmál se, hledě bledýma, lehce zapadlýma očima na mne, jak před ním sedím na lavičce a&#160;zírám vzhůru k&#160;němu, „to nic. Na žádnou špatnou známku nebo zklamání už nemysli,“ usmál se, „možná že tě nikdo ani nezklamal, že ti nikdo neublížil, že to tak vůbec nemyslil, jak sis to vyložil, to se v&#160;životě také někdy stává. Možná že si všechno jen tak docela prostě namlouváš, a&#160;ono je zatím všechno v&#160;nejlepším pořádku. Vždyť to možná vůbec nestojí za řeč, je to docela obyčejný </span><span class="MLP-znak-kurziva-11b">nesmysl</span><span>,“ usmál se vlídně a&#160;pak řekl:</span></p>
			<p class="MLP-text">„Už na to nemysli. Nepřemýšlej o&#160;tom, nemluv o&#160;tom, přejdi to, dělej, jako by se vůbec nic nestalo, <span class="MLP-znak-kurziva-11b">buď tiše</span>. Podívej…“ lehce ukázal rukou, na níž se mu blýskl prsten a&#160;v&#160;níž držel srolované parte, do koruny jednoho stromu, protkaného podzimním sluncem, v&#160;němž v&#160;té chvíli právě končila fantazie z&#160;Lazebníka a&#160;mírným lehkým větříkem, který náhle zavál, se k&#160;zemi snášel jeden nažloutlý list, „podívej… Tak tedy na shledanou a&#160;dobře se uč na klavír…“</p>
			<p class="MLP-text">Narovnal si krajkový kapesníček ve světlém elegantním saku, dotkl se citrónově žlutého motýlka prstem, na němž se mu blýskl prsten, smekl klobouk, pohlédl ve směr, kterým odešli strážníci, a&#160;pomalu, drže v&#160;ruce srolované parte, odcházel ke květinovému koberci.</p>
			<p class="MLP-text">Za chvíli jsem vzal desky s&#160;notami a&#160;šel jsem.</p>
			<p class="MLP-text">Pomalu domů zahradou uprostřed zakletého města.</p>
		</div>
</body>
</html>