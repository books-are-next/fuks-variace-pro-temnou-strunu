<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>variace_pro_temnou_strunu-26</title>
		<link href="../Styles/variace_pr_idstyles.css" rel="stylesheet" type="text/css"/>
	</head>
	<body id="variace_pro_temnou_strunu" xml:lang="cs-CZ">
		<div>
			<p id="toc_marker-25" class="MLP-uroven2-kapitola">25</p>
			<p class="MLP-text-bez1radku">V&#160;úterý napadl sníh a&#160;místo vyučování jsme byli na školním filmu. Dávali „Výrobu zápalek“ a&#160;„Sůl nad zlato“, což však nebyla ta známá pohádka, nýbrž film o&#160;dobývání soli, a&#160;nakonec „Pěstování tabáku“. Bylo to všechno tak nesmírně úchvatné, že Buka po představení řekl, že se mu z&#160;toho chce zvracet, a&#160;Tieftrunk řekl něco ještě daleko horšího. Jen to „Pěstování tabáku“ vzal trochu na milost, a&#160;když jsme vyšli na ulici, zapálil si cigaretu… Ve středu přišel do školy hrnčíř a&#160;v&#160;kreslírně předváděl, jak se dělá nádobí. Bosou nohou, na níž měl tenkou punčochu bez prstů, šlapal dole kruh, nahoře se mu to točilo a&#160;pod rukama mu tam rostl džbánek, Kolomaz na něho vybíral po šestáku. A&#160;ve čtvrtek bylo pochodové cvičení.</p>
			<p class="MLP-text">Šlo celé gymnázium, ale každá třída šla zvlášť a&#160;jinam. My jsme šli se svým panem profesorem třídním, dvě hodiny tam a&#160;čtyři nazpět, zpola v&#160;blátě, zpola ve sněhu, daleko za město. Procházeli jsme několika vesnicemi, v&#160;nichž jsem nikdy v&#160;životě nebyl, a&#160;lidé vybíhali z&#160;chalup, zírali na nás, a&#160;někteří nám dokonce mávali, jako bychom byli průvod nebo vojáci. V&#160;jedné vesnici si Tieftrunk odskočil na malou stranu do hospody, která stála při cestě a&#160;byla otevřená, ale věděli jsme, že nejde na malou stranu, nýbrž na pivo, jen Doubek říkal, že může jít na oboje. Tieftrunk nás dohnal až za vsí u&#160;jednoho zpola zamrzlého potoka. V&#160;lese jsme měli odpočinek, abychom se najedli. Ale nikdo nejedl, neboť každý snědl, co měl z&#160;domova, už cestou. Protože bylo vlhko a&#160;zima, honili jsme se mezi stromy a&#160;lezli do houští, jediný Fürst stál celou tu dobu u&#160;stromu, aby si neumazal šaty, a&#160;když pan profesor posléze zapískal na píšťalku, scházeli jsme se ze všech stran, mnozí až z&#160;velké dálky, až z&#160;druhého lesa.</p>
			<p class="MLP-text">V&#160;pátek nepřišel do školy češtinář, neboť z&#160;toho včerejšího pochodového cvičení ochořel, a&#160;to byla velká škoda, měl začít s&#160;výkladem Svatební košile. Ale zato jsme se dozvěděli od chlapců z&#160;kvinty A, co se mu vlastně na tom pochoďáku stalo. Byl se svou třídou, kvintou A, kdesi u&#160;Svatojanských proudů, ale vlastně tam vůbec nedošli. Spletli si cestu už hned v&#160;městě na křižovatce u&#160;mydlářství, a&#160;místo ve Svatojanských proudech se ocitli na úpatí Řípu. Ocitli se tam vlastně jen tři, protože ostatní cestou utekli, mnozí prý vůbec ani nevykročili z&#160;města, ba ani ne z&#160;té křižovatky u&#160;mydlářství. „Že je nás málo, není div,“ řekl češtinář na úpatí Řípu k&#160;těm třem, kteří s&#160;ním došli až tam, „to jsou také nápady, vymýšlet si pochodové cvičení v&#160;tomhle blátě a&#160;sněhu. Na takovou věc může přijít jedině pan ředitel. Je teď velitelem cé pé o&#160;a chce z&#160;vás mít dobré vojáky. On byl přece také dobrý voják, sloužil za světové války v&#160;Praze u&#160;saniťáků… Ale když už jsme tady u&#160;toho Řípu,“ řekl, „musím vám něco vyložit z&#160;českých dějin.“ A&#160;začal vykládat o&#160;Kazi, Tetě a&#160;Libuši… V&#160;pátek tedy nepřišel češtinář do školy, neboť ochořel, a&#160;bohužel tedy nezačal výklad Svatební košile. A&#160;v&#160;sobotu jsou narozeniny Mojžíše Katze…</p>
			<p class="MLP-text">Narozeniny Katze v&#160;sobotu ve čtyři odpoledne, kdy má být u&#160;nich takový malý večírek…</p>
			<p class="MLP-text">Jenže než byly čtyři odpoledne a&#160;u&#160;Katzů začal večírek, zažili jsme si své. První hodinu byl zeměpis… zeměpisář byl dnes obzvlášť zamračený, a&#160;ke všemu ho ještě Tieftrunk a&#160;Buka popudili hned na začátku, neboť byli vyvoláni jako první.</p>
			<p class="MLP-text">Zeptal se Tieftrunka, co se dělá z&#160;ostranky jaderné, a&#160;Tieftrunk řekl, že z&#160;ní Féničané vyráběli své známé purpurové barvy, jak se o&#160;tom učíme v&#160;<span class="MLP-znak-kurziva-11b">dějepise</span>. Přitom hleděl na zeměpisáře, jako by mu co chvíli chtěl říci něco neslušného a&#160;dát si ruce do kapes. Zeměpisář na něho matně pohlédl a&#160;řekl: „Jak to, vyráběli <span class="MLP-znak-kurziva-11b">své</span> známé barvy. <span class="MLP-znak-kurziva-11b">Cizí</span> ne?“ „Cizí ne,“ řekl Tieftrunk s&#160;předstíranou ospalostí. Rozčileně mu dal pětku, posadil ho a&#160;vyvolal Buku. Šel k&#160;tabuli celý rudý, sotva vzteky dýchal. Ptal se ho, jak se dá otevřít ústřice. Buka na něho chvíli hleděl skoro jako Tieftrunk, jen mu říci něco neslušného a&#160;dát si ruce do kapes, pak řekl, že tohle jsme v&#160;<span class="MLP-znak-kurziva-11b">přírodopise</span> ještě neměli… Zeměpisář málem strnul a&#160;chtěl bouchnout do stolu, ale Buka provedl v&#160;poslední chvíli neuvěřitelnou věc. Věc, kterou dosud nikdo neudělal, ba na ni nikdo ani nepřišel. Na zeměpisáře <span class="MLP-znak-kurziva-11b">se usmál</span>, pokrčil rameny a&#160;nedbale řekl, že se snad dá otvírat octem. Když ji pokapeme. Že to ještě nezkoušel… Vylítl jako divý a&#160;zvolal, ať mu to poví někdo jiný. Čím se dá otevřít ústřice – a&#160;mávl na Doubka. Řekl, že se má nechat ležet na slunci a&#160;otevře se sama, ovšem, Doubek je kejklíř. Křikl, že ne, a&#160;mávl na Bronowského. Čím se dá otevřít ústřice. A&#160;Bronowski celý červený vstal a&#160;řekl „nožem“. Dal všem pětky a&#160;hrozně rozčilen vyvolal Kchonyho, Arnsteina a&#160;Katze. Vrátili se do lavice&#160;– kromě Katze&#160;– úplně zničeni. Arnstein byl jako stěna, Kchony brečel a&#160;já si myslil: ty pacholku zeměpisnej, kdybys pošel. Když zvonilo, všichni jsme si oddychli.</p>
			<p class="MLP-text">Už včera po pochodovém cvičení mi Kchony prozradil, co Katz na dnešek chystá. „Má narozeniny,“ pošeptal mi, „pozve některé na večírek. Oni mají doma úplné sály,“ řekl, „mají okna do ulice… a&#160;on zítra o&#160;přestávce některé obejde a&#160;pozve.“ A&#160;teď po zeměpise Katz skutečně některé obcházel a&#160;zval. Bez dlouhých řečí a&#160;nenápadně, aby dnes ve čtyři k&#160;němu přišli, a&#160;já přemýšlel, co mu mám přinést. Myslil jsem na to celé dopoledne, v&#160;hodinách i&#160;o&#160;přestávkách, ale nic kloudného mě nenapadlo. Teprve k&#160;polednímu mě osvítilo jakési dobré světlo a&#160;já si vzpomněl. Na bonboniéru… Na bonboniéru, ale takovou, připomenul jsem si, která se pro něho hodí. S&#160;krajinou, kyticí nebo kočkou.</p>
			<p class="MLP-text-bez1radku--12-0">Odpoledne mi matka dala dvacet korun. Musil jsem si vzít lepší šaty, bílou košili a&#160;kravatu, byla to ta kravata, kterou jsem měl loni u&#160;vyslance, a&#160;musil jsem si vyčistit boty. Když jsem odcházel, zaslechl jsem, že před pracovnou právě někdo něco říká o&#160;páru facek. „Takhle pár facek by potřeboval…,“ a&#160;pak jsem slyšel… nevím, co jsem slyšel, vlastně jsem neslyšel už nic, protože jsem vyšel z&#160;bytu a&#160;třískl dveřmi. Na křižovatce u&#160;mydlářství jsem koupil bonboniéru. Byl na ní obrázek malé kočky s&#160;mašlí, zabalila mi ji do krásného modrého papíru a&#160;převázala stužkou, dal jsem jí dvacet korun, ale stála šestnáct, takže čtyři koruny mi ještě zbyly v&#160;kapse. Ke Katzům jsem došel ve čtvrt na pět. Otevřela mi mladší žena v&#160;bílé zástěře, zřejmě služebná. Katz mě uvítal na konci dlouhé předsíně, kam vyšel s&#160;matkou, krásnou prošedlou paní. Usmála se na mě velmi vlídně a&#160;já jí políbil ruku. Katz, který měl tmavé sváteční šaty, řekl, že bohužel jedna věc nevyšla: že není doma otec… „Není doma otec, odjel do lázní se sestrou, je trochu nemocná,“ řekl, „<span class="MLP-znak-kurziva-11b">je to škoda</span>. Ale co dělat. Pojď…“</p>
			<p class="MLP-text">Tam, kam jsme vešli, byly dva velké pokoje spojené širokými posuvnými skleněnými dveřmi, dva úplné sály, Kchony měl pravdu. Ani bych byl neřekl, že by v&#160;tomhle domě mohly být tak velké pokoje. Byly tu klubovky, křesla a&#160;pohovky, nízké stolky, komody a&#160;příborníky, na zdech obrazy ve zlatých rámech. Mezi okny nad podstavcem byl portrét staršího muže v&#160;širším černém klobouku, se zarostlou bradou a&#160;tmavými tvářemi, pod ním stál sedmiramenný svícen. Mnozí hoši tu už byli. I&#160;Brachtl a&#160;Mínek tu už byli, přinesli Katzovi krabice, ležely s&#160;dárky ostatních na jednom stole. Dal jsem Katzovi svou bonboniéru, měl radost, chvíli ji držel v&#160;ruce a&#160;usmíval se. Pak ještě někdo zvonil, na chvíli se omluvil a&#160;radostně vyběhl do předsíně. Přišel Bronowski, Buka, Kopejtko a&#160;také&#160;– skoro jsem strnul&#160;– Fürst. Vešel nažehlený a&#160;vyšňořený, se zdviženým nosem… Paní Katzová nás pak zavedla do jídelny, jež nebyla spojena s&#160;těmito sály. Na obrovském rozloženém stole byly mísy cukroví, dortů a&#160;bábovek jako v&#160;cukrárně a&#160;uprostřed všech mís stála kytice růží. Tu asi Katz dostal od rodičů, napadlo mě, a&#160;pak jsem si všiml, že nad kyticí visí velký křišťálový lustr, který září a&#160;plane, a&#160;na čelní zdi je obrovské broušené zrcadlo. Přišla mladší služebná s&#160;nádobím a&#160;začala s&#160;paní Katzovou nalévat čokoládu. „Ještě přijde cukroví a&#160;čokoláda vedle,“ usmál se Katz, který seděl v&#160;čele stolu vedle matky a&#160;Datla, mínil zřejmě oba sály, v&#160;nichž jsme byli předtím, „také dort s&#160;ananasem. Tak jez,“ řekl Kchonymu, který se krčil vedle Arnsteina a&#160;nějak se neosmělil vzít si dort, a&#160;Kchony pak hrábl a&#160;vzal si. Buka, Tieftrunk, Hlásný, Grund a&#160;ostatní si brali dosti nenuceně, dokonce i&#160;Dohaltský, který je velmi dobře vychovaný, ba i&#160;Jirka Mínek. Spatřil jsem Fürsta mezi Cardou a&#160;Chvojkou, jak s&#160;hlavou zdviženou také nabírá a&#160;jí, ale opatrně, aby si neporousal naškrobený límec, musil jsem se odvrátit. Všiml jsem si nyní lépe Katzovy matky. Byla vskutku krásná, lehce prošedlá, na jejích rtech, jež mi připadaly jako ústa nějaké krásné sochy, bylo trochu temně červené růže, pod vlnou vlasů se třpytily dvě zlaté náušnice s&#160;temně fialovými kameny. Velmi vlídně nás vybízela, abychom jedli, a&#160;tu jsem si všiml, že má i&#160;krásné ruce, jemné bílé ruce s&#160;několika prsteny. „Já vás pak opustím, abyste se mohli dobře bavit,“ usmála se, a&#160;vskutku, brzy popřála dobrou zábavu a&#160;odešla. Když jsme pak vzápětí dopili čokoládu, která voněla sladkou kávou, Katz navrhl, abychom se vrátili do pokojů, a&#160;já byl náhle rád. V&#160;těch sálech mi bylo jaksi lépe než zde v&#160;jídelně u&#160;velikého prostřeného stolu s&#160;vázou růží, broušeným zrcadlem a&#160;křišťálovým lustrem… no a&#160;pak…</p>
			<p class="MLP-text">„Ne abys kouřil,“ zasmál se Katz, když přistoupil v&#160;prvním sále k&#160;jednomu stolku, na němž stála nějaká fotografie, a&#160;podal Tieftrunkovi barevnou krabičku cigaret a&#160;sirky, „tuhle jsou popelníky. Nechceš taky?“ zeptal se Kchonyho, který na ně zíral, ale ten se zavrtěl a&#160;strčil do Arnsteina. „Ten zeměpisář,“ řekl Arnstein a&#160;Katz se jen usmál a&#160;mávl rukou. „Je to blázen,“ řekl Buka. „Blázen a&#160;jednou mu dám pěstí,“ řekl Tieftrunk a&#160;sklepl popel do popelníku. „A&#160;já ho jednou asi dočista zabiju,“ řekl Brachtl a&#160;pohlédl na mne a&#160;Mínka, vskutku, sliboval mu to už loni. Sedli jsme si porůznu do křesel a&#160;na pohovky ke stolkům, někteří odešli do vedlejšího sálu, byl mezi nimi i&#160;Fürst, pak přišla mladší služebná s&#160;podnosem cukroví, pokryla jím stolky, přišla ještě třikrát s&#160;dalším a&#160;s&#160;čokoládou v&#160;šálcích… konečně jsem přistoupil ke Katzovi, který právě stál u&#160;stolku, na němž byly cigarety a&#160;fotografie.</p>
			<p class="MLP-text">„Ty máš sestru,“ řekl jsem.</p>
			<p class="MLP-text">„Starší sestru,“ kývl Katz, „však ji někdy uvidíš. Teď je s&#160;otcem na léčení. Ale není to vlastně má pravá sestra,“ řekl tiše, „je adoptovaná. Víš, rodiče si ji vzali za svou, to se může. Jednou, když byli v&#160;Palestině, ji tam objevili, vzali ji a&#160;dovezli do Prahy. To jsem ještě nebyl na světě…“</p>
			<p class="MLP-text">„A&#160;kdo je tenhle chlapec…“ ukázal jsem na fotografii na stolku, všiml jsem si, že na fotografii je vskutku nějaký chlapec, „to jsi ty, viď? Když jsi byl malý…“</p>
			<p class="MLP-text">„Já nevím,“ usmál se Katz, „možná že jsem to já…“</p>
			<p class="MLP-text">Byl to jistě žert, a&#160;už jsem se chtěl také usmát, když mi něco setřelo úsměv ze rtů. Za chvíli se mě Katz zeptal, co mi je. Stál jsem právě pod obrazem toho židovského starce, visícím nad svícnem.</p>
			<p class="MLP-text">„Pojď vedle,“ řekl mi, „povím ti, co právě čtu.“</p>
			<p class="MLP-text">Prošli jsme širokými skleněnými dveřmi do vedlejšího pokoje, kde v&#160;jednom koutě v&#160;klubovkách Brachtl, Mínek, Bronowski, Buka a&#160;Hlásný jedli dorty, také Fürst, stoupli jsme si k&#160;protější zdi a&#160;Katz řekl:</p>
			<p class="MLP-text">„Tu knížku, co čtu, bych ti měl někdy půjčit. Rád čteš?“</p>
			<p class="MLP-text">Když jsem se zašklebil, usmál se a&#160;řekl:</p>
			<p class="MLP-text">„Všemu v&#160;ní nerozumím, ale to je jedno. Píše se tam, že když si člověk něco přeje a&#160;soustředí se na to a&#160;pořád na to myslí, tak že se mu to jednou vyplní. Že to prostě těmi myšlenkami přitáhne, protože takové myšlenky jsou vlastně veliká síla. Tak se může stát velkým vědcem nebo umělcem, třeba slavným dirigentem, zpěvákem nebo malířem, prostě vším, jen když se na to soustředí a&#160;jde vytrvale za tím. Když však myslí na neštěstí a&#160;pořád se jen bojí všeho, co ho potká a&#160;nemine, tak pak ho to opravdu nemine…“</p>
			<p class="MLP-text">Napadlo mě, že já se už skoro nebojím, leda ještě v&#160;některých chvílích, snad jsem se trochu změnil v&#160;té poslední době, nebo snad ne? a&#160;napadlo mě také, že se asi Katz sám podle té knížky řídí. Asi z&#160;něho bude velký vědec, umělec nebo básník, a&#160;já bych mu to přál. Jemu rozhodně ano. Pak mi blesklo hlavou, co jsem nedávno slyšel o&#160;nových zákonech v&#160;Německu, o&#160;stíhání Židů, o&#160;pokutě miliardy marek, chvilku jsem byl zticha, ač to s&#160;Katzem nesouviselo, a&#160;Katz se mě zeptal, nač myslím.</p>
			<p class="MLP-text">„Ale na to, že máme jednu známou,“ řekl jsem, „je to taková velká kostnatá ženská s&#160;lorňonem a&#160;korunkou na červených vlasech, nějaká německá kněžna. Ale vlastně naší známou vůbec není. Viděli jsme ji jen jednou, je pyšná jako páv, jako tamhleta bídná opice v&#160;tom naškrobeném límci…,“ ukázal jsem za skleněné dveře, kde se právě objevil Fürst, asi tam přešel z&#160;tohoto sálu, když jsme sem s&#160;Katzem vešli…, „ale to nic. Co je ještě,“ řekl jsem, „v té knížce…“</p>
			<p class="MLP-text">„Je tam ještě kapitola o&#160;štěstí,“ usmál se. „Jestli člověk chce být šťastný,“ usmál se trochu nepřítomně, „pak nemá, to je zajímavé, nikomu ubližovat. Aspoň ne vědomě, protože když někomu vědomě ublíží, tak se to pak k&#160;němu vrací. Třeba ne hned, třeba až za rok, za dva, za deset… možná, říká se tam, že právě váš život proběhne tak, že bude výsměchem všemu, co se hlásá o… my však budeme stát nad vámi s&#160;přesvědčením neotřesným, budeme dál věřit, že ta vaše zkušenost je pouze výjimkou z&#160;pravidla… zdánlivou… jsou způsoby života, které se zcela jistě vymstí. Nikdy nikdo nemá nikoho soudit, protože nemá jistotu, jestli bude spravedlivý a&#160;neublíží, k&#160;tomu musil by znát všechny okolnosti, a&#160;co ví, zda je zná, možná že ani dost málo. Pak se tam též praví,“ řekl a&#160;pohlédl do druhého kouta, kde seděl Brachtl, Mínek, Bronowski, Buka a&#160;Hlásný a&#160;nyní k&#160;nim přišel z&#160;vedlejšího sálu i&#160;Grund, „že nemáme žádnému člověku brát svobodu a&#160;radost ze života, a&#160;že kdo to dělá, je špatný. Ale že tohle není nic nového, to že už lidé mohou vědět dávno. Já si tuhle vzpomněl,“ řekl a&#160;usmál se, „že se to učíme i&#160;v&#160;náboženství. No a&#160;pak se v&#160;té knize ještě říká, že nikdy nemáme <span class="MLP-znak-kurziva-11b">ustupovat násilí</span>,“ usmál se, „a pak se tam píše o&#160;harfě. <span class="char-style-override-2">O</span>&#160;<span class="MLP-znak-kurziva-11b">harfě</span>, no a&#160;to je prostě… to je prostě tak, jako bys slyšel Eola.“</p>
			<p class="MLP-text">Nevěděl jsem, co je to „Eola“, ale harfa mě dost zajímala. Co naplat, Katz byl kromě Grunda nejlepší žák ve třídě. Kývl jsem a&#160;on řekl:</p>
			<p class="MLP-text">„Tak si pojď tamhle sednout, vem si dort, to je ananasový a&#160;ten je nejlepší.“</p>
			<p class="MLP-text">Sedli jsme si ke stolku, vzal jsem si dort s&#160;ananasem, byl vskutku nejlepší, a&#160;zatímco jsem jej pomalu jedl a&#160;pil čokoládu, Katz řekl:</p>
			<p class="MLP-text">„Prostě, to je tak. Člověk je jako harfa, <span class="MLP-znak-kurziva-11b">na kterou hraje vítr, ale také on sám</span>. On sám na sebe, není to zvláštní? Je to dost zvláštní, <span class="MLP-znak-kurziva-11b">ten život</span>… je to jako <span class="MLP-znak-kurziva-11b">tanec</span>. No a&#160;jako jsou všelijaké struny na harfě,“ usmál se s&#160;šálkem u&#160;úst, „tak jsou také v&#160;člověku. Jsou v&#160;něm struny nejvyšší, ale ty jsou nejslabší, jako na harfě, takže je člověk někdy ani nezaslechne, a&#160;někdy se jich celý život ani sám nedotkne, neozvou se v&#160;něm celý život, anebo když, tak jen občas jako takové cinknutí či zazvonění, které hned zanikne ve strunách nižších. V&#160;člověku jsou však také struny hlubší a&#160;hluboké, no a&#160;pak…“ Katz lehce zdvihl obočí a&#160;pohlédl na dort, který si pomalu ukrajoval lžičkou, „pak je v&#160;každém člověku i&#160;jedna <span class="MLP-znak-kurziva-11b">struna temná</span>.“ Dolízl jsem čokoládu na dně šálku a&#160;zvědavě na něj pohlédl.</p>
			<p class="MLP-text">„Jedna struna temná,“ řekl, „a té temné struny v&#160;sobě se člověk nemá dotýkat. Na všechny struny má hrát, ale jen ne na tu temnou strunu.“</p>
			<p class="MLP-text">„A&#160;co když na ni hraje <span class="MLP-znak-kurziva-11b">ten vítr</span>,“ řekl jsem, neboť to bylo to, co mě právě napadlo, a&#160;musil jsem se skoro usmát, co mě to tak napadlo… „copak z&#160;toho asi vznikne?“</p>
			<p class="MLP-text">„Vidíš,“ řekl Katz a&#160;usmál se, „tohle mě nenapadlo.“ A&#160;po chvilce zvážněl a&#160;řekl:</p>
			<p class="MLP-text">„Z&#160;toho možná vznikne&#160;– <span class="MLP-znak-kurziva-11b">tragédie</span>.“</p>
			<p class="MLP-text">Dříve ještě než jsme pomyslili na odchod z&#160;těchto kouzelných sálů, do nichž se již zatím snesl večer, stoupl jsem si v&#160;jedné nestřežené chvíli k&#160;oknu a&#160;pohlédl do ulice. Jak je ten Katz chytrý a&#160;šťastný, myslil jsem si, a&#160;musil jsem se usmát. Kchony mi řekl, že Katzovi mají okna do ulice, jako by to hrálo nějakou roli, měli vskutku okna do ulice zrovna jako my, ale co na tom, musil jsem se usmát. Viděl jsem, jak po protějším chodníku s&#160;rozsvícenou lampou&#160;– vždyť byl už večer&#160;– chodí lidé, stál tam také strom, takový menší pouliční, šel tam také nějaký obrovský čtyřnohý pes a&#160;krok za ním nějaká paní, která možná k&#160;němu patřila, nesla obojek a&#160;košík, měl jsem dojem, že jsem je už někdy potkal, za stromem byl osvětlený obchod s&#160;hudebními nástroji, housle, mandolíny, kytary… napadlo mi, že Katzovy nikdo neobchází, nehlídá jako nás, i&#160;když mají stejně jako my okna do ulice, že je to taková šťastná, spokojená rodina a&#160;že Katz je na tom vůbec mnohem líp než já. Jsi chytrý a&#160;šťastný, myslil jsem si, a&#160;já ti to, Mojžíšku, přeji. Tobě ano. Tobě rozhodně ano, a&#160;ty to jistě víš nebo aspoň tušíš… Pak byl čas, abychom myslili na odchod.</p>
			<p class="MLP-text">Mladší služebná přinesla mísu balíčků, byly v&#160;nich zřejmě dorty, byly dost velké, ale tak hezky zabalené, že se daly dát i&#160;do kapsy, každý z&#160;nás dostal jeden, také Fürst, a&#160;bylo to úchvatné, málem jsem na to vyvalil oči, strčil si ho do kapsy. Pak přišla opět paní Katzová, krásná prošedlá dáma s&#160;jasnýma očima a&#160;nádhernými rty, a&#160;podala každému ruku. Velmi vlídně nám děkovala za dárky, které jsme Mojžíšovi přinesli, a&#160;za návštěvu. Někteří hoši pozdravovali i&#160;Katzovu sestru, která právě byla s&#160;otcem v&#160;lázních, ač ji jistě nikdo neznal, i&#160;Fürst v&#160;naškrobeném límci a&#160;s&#160;balíčkem v&#160;kapse něco ze sebe soukal, bezděčně jsem sevřel pěst. Odcházel jsem s&#160;radostí a&#160;zároveň i&#160;s&#160;jakýmsi neurčitým smutkem… Katz to na mně poznal a&#160;nenápadně mi v&#160;předsíni u&#160;dveří řekl, na co myslím. „Na tu temnou strunu, Míšo?“ řekl, „buď veselý a&#160;mysli jen na samé dobré šťastné věci.“</p>
			<p class="MLP-text">„Jo,“ myslil jsem si, „Mojžíšku! Kdybys věděl, jaké je to u&#160;nás doma.“</p>
			<p class="MLP-text">Na ulici před domem se někteří odpojili, jiní, jako Brachtl, Mínek, Bronowski, Buka a&#160;Grund, měli cestu jako já. Kchony se ještě vrátil nahoru, protože si tam zapomněl čepici… a&#160;Fürst na chvíli na chodníku z&#160;neznámého důvodu zaváhal, jak jít. Vzpomněl jsem si, že si dal balíček s&#160;dorty do kapsy a&#160;že by se mu tam mohl dobře rozmačkat, náhle jsem do něho trošku strčil. Když vrazil do zdi, divže neupadl, všiml jsem si, že balíček naneštěstí nemá v&#160;kapse, ale v&#160;ruce, kterou jsem předtím neviděl. Když jsme se blížili ke křižovatce u&#160;ulice Karolíny Světlé, vyňal Brachtl pod jednou lampou černobílou skleněnou opici a&#160;postavil si ji na okamžik na dlaň. Opice vrhla na jeho dlaň stín a&#160;já se zasmál. Z&#160;kraje chodníku, kde jsme se prudce zastavili, jsem pohlédl před sebe, těsně kolem nás se hnala auta, a&#160;mě napadlo, škoda, že Fürst nešel s&#160;námi.</p>
		</div>
</body>
</html>