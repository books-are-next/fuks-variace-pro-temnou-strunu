<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>variace_pro_temnou_strunu-7</title>
		<link href="../Styles/variace_pr_idstyles.css" rel="stylesheet" type="text/css"/>
	</head>
	<body id="variace_pro_temnou_strunu" xml:lang="cs-CZ">
		<div>
			<p id="toc_marker-6" class="MLP-uroven2-kapitola"><a id="x.35729"></a>6</p>
			<p class="MLP-text-bez1radku">A&#160;pět dní před začátkem školy to přišlo zase, a&#160;jako obvykle, přišlo to jako blesk. Matka o&#160;tom neměla tušení. Šla na návštěvu a&#160;nákup různých školních věcí, měla přijít až k&#160;večeři, Růženka a&#160;já jsme se to dohmátli pozdě odpoledne, brzy potom, co se venku rozprostřelo velké mrtvé šero.</p>
			<p class="MLP-text">„Hrozné,“ vykřikla Růženka a&#160;v&#160;jejím hlase bylo zděšení, „já jsem z&#160;toho zase pryč. Já jsem zase celá vedle. Proč jen právě dnes šla matka na návštěvu a&#160;nákup školních věcí, copak vím, co a&#160;jak? Ale vím co,“ skočila náhle k&#160;oknu, že jsem se až lekl, venku bylo velké mrtvé šero, „to šero nás spasí. Nepůjde proud, budeme hledat svícen.“ „Který svícen?“ zvolal jsem, „ten ruský?“ „Ten starý ruský, co rozsvěcujeme pod babičkou,“ křikla, „pod tou strašnou babičkou v&#160;její výroční den. A&#160;petrolejku.“</p>
			<p class="MLP-text">Letěla do jídelny, otočila vypínač, lustr zaplál. Světlo se odrazilo od ubrusu, na němž byl prostřen k&#160;večeři míšeňský příbor pro tři. „Tady svícen není,“ zvolala, „tady je prostřeno k&#160;večeři pro tři, rychle…“ Nechala lustr svítit a&#160;letěla do purpurového pokoje, rozsvítila světlo. Odrazilo se od klavíru, zrcadla, telefonu, od dvou černě rámovaných prezidentů. „Kdepak tady svícen,“ vykřikla a&#160;přibouchla okno, „tady není taky, snad v&#160;předsíni…“ Letěla do předsíně. Jen doběhla, koukla na hodiny a&#160;věšák, zvolala: „Kdepak tady, tady taky ne. Honem, honem…“ Vyndali jsme z&#160;šatníku modrý kufr, hodili jej k&#160;zrcadlu u&#160;věšáku, vykřikla: „v kuchyni,“ běžela do kuchyně, přiběhla s&#160;koláčem. Hodili jsme koláč do kufru, vykřikla: „v koupelně,“ hnala se do koupelny, přihnala se s&#160;žiletkou v&#160;papírku. Hodila ji do kufru ke koláči, křikla: „ve špajzku,“ letěla do spíže, ale přiběhla s&#160;hrozným křikem: „Kdepak svícen a&#160;petrolejka ve špajzu, je tam nějaké kolečko. No ano, kolečko s&#160;gumovou obručí,“ vykřikla, „copak vím? Copak jsme někdy něco takového měli?“ Strhla mě strašná zvědavost vidět to, ale vtom vyšel otec z&#160;pracovny a&#160;zeptal se, jestli jsme se nezbláznili.</p>
			<p class="MLP-text">„Hrůza,“ vykřikla Růženka, „já jsem z&#160;toho zase celá pryč. Já jsem úplně bezmocná. Copak vím co a&#160;jak? Hledáme aspoň svícen.“</p>
			<p class="MLP-text">„Tak už nic nehledejte,“ řekl otec, otevřel modrý kufr, vyhodil z&#160;něho žiletku a&#160;koláč, vešel do purpurového pokoje, zhasl světlo, vešel do jídelny, zhasl lustr, pohlédl oknem na velké mrtvé šero, z&#160;něhož zatím nepršelo ani nehřmělo, pohlédl na stůl, na němž byl prostřen míšeňský příbor pro tři, a&#160;řekl, abychom šli dolů do přízemí k&#160;Hronům…</p>
			<p class="MLP-text">A&#160;tak jsme šli dolů do přízemí k&#160;Hronům.</p>
			<p class="MLP-text">Správcovi seděli v&#160;kuchyni za stolem a&#160;svítili, jako by věděli, že přijdeme, ač to vědět nemohli, anebo jsem nepochopil, že to naopak vědět mohou, v&#160;rohu měli malý domácí telefon, který vedl nahoru do našeho bytu. Správce měl sehnutou šíji a&#160;obrovské svalnaté ruce, plné černých chlupů na zápěstí, měl složené na stole vedle popelníku, paní správcová seděla jen tak. Když jsme vešli, paní správcová vstala, skočila ke kamnům, oběma rukama chytila dřevěný špalek, který tam stál u&#160;truhlíku, rychle jej vynesla ze dveří do pokoje, a&#160;když se vrátila, pohlédla na Růženku a&#160;vzdychla: „To je případ, to je případ.“ Růženka byla bledá jako vždy, když přijde k&#160;Hronům a&#160;správce sedí doma, léta totiž trpí strachem ze správce a&#160;nejvíc tehdy, když ji osloví „slečno“ a&#160;pohlédne jí na krk. Ale teď po povzdechu paní Hronové trochu oživla a&#160;hned se ptala, jaký případ, paní Hronová řekla, „ale ten s&#160;tím ukradeným děckem,“ a&#160;z&#160;Růženky vše rázem spadlo. A&#160;správce za stolem kývl, abychom si sedli, a&#160;zpod obočí a&#160;nízkého čela pohlédl na mě, jako by se rozmýšlel, má-li přede mnou mluvit. Ale hned vycenil chrup a&#160;řekl: „Proč bych nemluvil, ne? Kdo je z&#160;policejní rodiny,“ zasmál se, „ten právě může takovýhle věci slyšet. Zavři tu skříň, prosím tě,“ zavrčel na ženu.</p>
			<p class="MLP-text">Sedli jsme si za stůl a&#160;já si všiml, že v&#160;rohu kuchyně u&#160;domácího telefonu je zpola otevřená skříň. Zahlédl jsem v&#160;ní nějakou hůl, něco jako kopí či halapartnu, a&#160;nějaké provazy. Ale dříve než paní správcová skříň zavřela, jako by schválně kousek poodstoupila, abych měl čas znovu lépe nahlédnout, a&#160;tu jsem spatřil něco, co bylo za kopím a&#160;provazy, a&#160;slabý mráz mi projel tělem. Visely tam ty červené Hronovy šaty, trikot, červená špičatá čepice, kápí, a&#160;pod tím stála sekera. Sotva jsem to spatřil, paní správcová přibouchla skříň a&#160;vrátila se ke stolu.</p>
			<p class="MLP-text">„Nějaká pohádka?“ řekl jsem.</p>
			<p class="MLP-text">Správce vycenil chrup, strčil do popelníku a&#160;řekl:</p>
			<p class="MLP-text">„Pěkná pohádka, případ! Případ nepřípad,“ řekl, „dohromady nic. Tak si holt představte,“ řekl, „že se někomu narodí dítě a&#160;za tejden ho na perutích anděl odnese do ráje. Žena, jako matka, o&#160;tom neví, bodejť jo, hoví si v&#160;horečkách vedle…,“ mávl k&#160;pokoji, kam paní Hronová zanesla špalek, „ale protože on, otec, je člověk, kterej se jen tak nevzdá, přijde na jeden geniální nápad. Prostě co províst, aby žena vedle v&#160;horečkách si myslila, že její dítě není v&#160;ráji, ale tu,“ klepl rukou na stůl a&#160;vycenil chrup. „Ví, že matky, když jdou na nákup, nechávaj kočárky před krámem, a&#160;prostě si řekne, že tam před tím krámem z&#160;nějakýho takovýho kočárku nějaký dítě vezme. Že ho vezme a&#160;ženě ho doma strčí jako vlastní, to je geniální, co?“ správce jako by si odplivl, jen to však tak naznačil, vzápětí zas vycenil chrup a&#160;pokračoval:</p>
			<p class="MLP-text">„Musí to bejt ovšem nemluvně přibližně stejně starý a&#160;stejnýho pohlaví, což se pozná s&#160;pravděpodobností podle peřinek. Podle jejich barvy… Než však, jak říkáme, přikročí k&#160;činu, musí províst jeden jistej úkon&#160;– dát pryč vlastní mrtvý dítě. Řekne ženě, že večer jede autem do Uhříněvsi koupit kozle, blíží se totiž Velikonoce, večer sedne do auta s&#160;tělesnou schránkou děcka, frčí za město do lesa někam k&#160;Řípu a&#160;tam ho v&#160;mlází zakope, aby se našlo, leda až z&#160;něho zbyde jen tenounká kostřička. Druhej den provede ten únos. Zastaví s&#160;autem za rohem u&#160;průjezdu, vystoupí s&#160;nákupní taškou, jde, než vejde do krámu, mrkne na kočárky na chodníku… Anebo to udělá ještě líp, je to chytrej člověk, kterej se jen tak lehce nesplaší. Aby byl jistej, že ho žádná při únosu nečapne, stoupne si na druhej chodník a&#160;čeká, až se nějaká s&#160;kočárkem přižene, a&#160;teprv za tou vejde do krámu. Koupí nějakou hloupost, třeba maggi nebo slanečka, vyjde, drapne kočárek, a&#160;zatímco ta žena v&#160;krámě se pořád ještě vrtí, olizuje, vybírá bůhvíco, krupici a&#160;mlíko na kašičku, droždí na koláčky… on klidně s&#160;taškou v&#160;ruce štráduje s&#160;kočárkem za roh. V&#160;průjezdu navlíkne dítěti jinej čepec a&#160;pléd, kočár tam nechá třeba u&#160;vodovodu nebo popelnice, to je jedno, a&#160;spěchá k&#160;autu. Samozřejmě že to všechno dělá v&#160;rukavičkách, ne proto, že by byl tak fajnovej, ale aby nezanechal otisky. Dřepne do auta a&#160;frčí domů. Tak jsem byl v&#160;Uhříněvsi, kozle nevezu, řekne ženě, musím koupit kachnu, Velikonoce jsou na krku. Tak co, je to geniální?“ správce zas vycenil chrup a&#160;podivně se ušklíbl.</p>
			<p class="MLP-text">Seděli jsme s&#160;Růženkou jako zařezaní. Paní správcová na nás mlčky hleděla koutkem oka, správce se znovu zasmál, chňapl cigaretu, která ležela vedle popelníku, a&#160;jedním škrtem si zapálil.</p>
			<p class="MLP-text">„Teď musíme předpokládat,“ vyfoukl kouř, „že se únos poved jak na másle, protože tak to taky bylo. Nikdo ho nepoznal, když vešel do krámu, nevšim si ho v&#160;krámě, byl to velkej krám, kde se pořád mění zákazníci, Velikonoce na krku, nikoho nic netrklo, když vyšel z&#160;krámu s&#160;taškou, drap kočárek a&#160;jel s&#160;ním za roh, a&#160;nikoho nic netrklo ani tam. Muž vejde s&#160;kočárkem do průjezdu, pak vyjde z&#160;průjezdu s&#160;děckem v&#160;ruce, sedne do auta. Kdyby si toho byl nějakej chytrák všim, byl by viděl buď, jak říkáme, první část… jak muž vchází s&#160;kočárkem do průjezdu, nebo druhou část… jak z&#160;průjezdu vychází s&#160;děckem. Ale ani kdyby byl viděl, jak říkáme, obě části… nemusil by ještě podezírat. Mezi spatřením, jak říkáme, a&#160;podezřením na únos je takzvanej, nelekněte se, co teď řeknu, myšlenkovej skok, kterej by nebyl jen v&#160;případě chytráka, kterej má už předem nějaký podezření. Takovej chytrák s&#160;podezřením, že na tomhle místě třídy bude únos, se však nikde na žádný třídě nepotlouká. Za řeč ještě stojí, že by byl tu matku v&#160;krámě osvítil Duch svatej a&#160;byla by vyběhla dřív, než by byl on sed do auta a&#160;odjel. Pro ten pád počítal, jak se říká, s&#160;vnímáním. Takováhle postižená, když prchá za roh, netřeští oči po dospělejch, ale po čepci a&#160;plédu svýho děcka. Proto únosce vyměnil děcku v&#160;průjezdu čepec a&#160;pléd. Vy asi nevíte, co to ten pléd je, čemu se tak říká…,“ správce vyfoukl kouř a&#160;pohlédl na nás, pak však mávl rukou a&#160;pokračoval: „Tak tedy muž s&#160;děckem vesele odjel, živá duše si ho nevšimla. Doma hodil ženě vedle do pokoje dítě,“ zas mávl rukou k&#160;pokoji, kde byl špalek, „no a&#160;bylo to. Bylo vyloučený, aby žena poznala, že je to cizí dítě. Byla v&#160;horečkách a&#160;vlastní dítě ani ještě jaksepatří nevnímala. A&#160;pak to bylo nemluvně přibližně starý a&#160;stejnýho pohlaví a&#160;takový nemluvňata se podobají jako vejce vejci. Liší se od sebe jen tím, že mají <span class="MLP-znak-kurziva-11b">jiný duše</span>,“ zasmál se správce, „ale ty nikdo nevidí, jen nebeskej Otec.“</p>
			<p class="MLP-text">V&#160;té chvíli za dveřmi správcova bytu něco zachrastilo a&#160;v&#160;kuchyni zhaslo světlo. Růženka vykřikla a&#160;já strhl zrak k&#160;oknu, z&#160;něhož se na nás, jak světlo zhaslo, vyřítilo velké mrtvé šero. Z&#160;židle, kde seděl správce, se vymrštil stín, byl to on, správce, a&#160;jedním skokem se ocitl u&#160;dveří. Řekl, ať klidně sedíme, že se hned rozsvítí.</p>
			<p class="MLP-text">„To je zas ta porucha v&#160;elektrárně,“ zavrčel, „co tam ty lidi dělaj, to ví bůh, jen seďte.“</p>
			<p class="MLP-text">Zdálo se mi, že na chodbě přešly nějaké kroky směrem nahoru k&#160;našemu bytu, někdo k&#160;nám musil jít, ale matka to podle kroků rozhodně nebyla, byla na návštěvě a&#160;nákupu a&#160;měla přijít až k&#160;večeři. V&#160;popelníku na stole v&#160;šeru dohořívala cigareta, byl to takový malý rudý ohýnek v&#160;dírkách popelu, pak se v&#160;kuchyni opět rozsvítilo, ze stínu u&#160;dveří se stal správce. Poodešel ke své židli, zhasil ohýnek v&#160;popelníku a&#160;sedl si.</p>
			<p class="MLP-text">„Někdo k&#160;nám šel, pane správce,“ vykoktal jsem.</p>
			<p class="MLP-text">„Kdo by k&#160;vám šel,“ řekl správce, „to leda nějakej přízrak, ne? Asi Kocourková nese citrón,“ zasmál se a&#160;pak mávl na Růženku, která se pohnula, a&#160;řekl: „Jen klidně seďte.“</p>
			<p class="MLP-text">Seděli jsme jako zkamenělí a&#160;kromě té chvilky, kdy vznikla tma a&#160;na chodbě přešly kroky směrem k&#160;našemu bytu, jsme snad zcela zapomněli, co se u&#160;nás v&#160;bytě chystá… Náhle se Růženka zatřásla a&#160;již otvírala ústa, aby se na něco zeptala, ale správce vycenil chrup, byl rychlejší.</p>
			<p class="MLP-text">„Nic se nestalo,“ mávl rukou, „postižený rodiče hlásili únos na policii a&#160;policie zahájila pátrání. Mladej aspirant kriminální policie, kterej si o&#160;sobě myslil, bůhví jakou má před sebou budoucnost, ved pátrání. Dal pořídit výpis všech zemřelejch dětí v&#160;tom věku v&#160;tý době, on totiž myslil, že by únoscem mohli bejt rodiče, kterejm zemřelo dítě, to známe ze statistik, bejvá to hned na druhým místě po vyděračství. No ale bylo to bezvýsledný. Dejme tomu, že na kriminálce měli v&#160;ruce kartu s&#160;jménem únosce, ale klidně ji zas založili zpátky, vždyť jim přece žádný dítě nezemřelo…,“ správce se zasmál a&#160;pokračoval: „Nakonec ten aspirant musil pokrčit rameny, i&#160;když nezapomněl říci, že je to, jak se říká, otevřenej případ, kterýho se nevzdá a&#160;bude v&#160;něm pokračovat. Ostatní v&#160;tom viděli, že má snahu. Říkali, chce udělat kariéru, jeho tehdejší šéf, starej kriminální vlk, ho ještě dokonce pochválil… Ale co to bylo platný pokračovat v&#160;pátrání, když i&#160;všichni možný svědci, co byli volaný, byli volaný marně. Jmenovitě i&#160;ta prodavačka z&#160;toho krámu, co vážila tý postižený krupici na kaši a&#160;droždí na koláčky, zatímco venku po chodníku vesele jelo její dítě za roh, tu prodavačku stejně za nějakej čas potkalo nečekaný štěstí, vyhrála v&#160;nějaký lotrii či v&#160;čem, stala se z&#160;ní bohačka, ale to sem nepatří,“ vycenil správce chrup, „prostě na nic nepřišli. A&#160;tak to milý ukradený dítě dodnes roste vesele pod cizím jménem v&#160;nějaký cizí rodině, zatímco pravý dítě je na onom světě v&#160;ráji a&#160;jeho tělesná schránka v&#160;mlází v&#160;lese u&#160;Řípu se dnes už podobá kostřičce nějakýho mladýho zajíce… Nikdo nic neví, jen jedinej člověk na světě, to jest otec. Takovejch zcizenejch dětí, jak říkáme, je u&#160;nás víc, ale do novin to nemůžem dávat, to by lidi bláznili. To je celý.“</p>
			<p class="MLP-text">Domovník zmlkl, pohlédl na nás zpod obočí a&#160;nízkého čela a&#160;opřel se o&#160;opěradlo židle, chvěli jsme se. Růženka víc než já. Paní správcová nás přestala pozorovat koutkem oka, vstala, přinesla láhev šípkového vína a&#160;tři sklenky, pak ještě čtvrtou, větší, do níž dala napřed trochu vody, ta byla pro mne.</p>
			<p class="MLP-text">„Je to děsné,“ řekla Růženka, když se trochu vzkřísila vínem, „je to strašlivé. Cizí dítě v&#160;cizí rodině a&#160;nikdo o&#160;tom neví, jen otec.“</p>
			<p class="MLP-text">Domovník seděl a&#160;mlčel, i&#160;jeho žena seděla a&#160;mlčela, oba hleděli do stolu.</p>
			<p class="MLP-text">„A&#160;tohle je z&#160;nějakého románu?“ vyhrkla náhle Růženka, „nebo se to snad skutečně stalo?“</p>
			<p class="MLP-text">„Snad se to stalo, slečno,“ řekl správce a&#160;pohlédl Růžence na krk.</p>
			<p class="MLP-text">„To nic, to nic,“ řekla rychle správcová, „já to, slečno, utřu…,“ a&#160;v&#160;mžiku přinesla hadřík a&#160;utřela kalužku vína, kterou Růženka rozlila, když se jí sklenka roztřásla v&#160;ruce, „já vám, slečno, ještě naleji. Počkejte, kapku vodky…“</p>
			<p class="MLP-text">Náhle mě něco napadlo. Jistě jsem strašlivě zčervenal.</p>
			<p class="MLP-text">„Když se to stalo a&#160;ví se to všechno, co jste říkal,“ vyhrkl jsem, „pak se tedy přišlo na to, kdo to dítě ukrad. To by se přece jinak, co jste říkal, nevědělo.“</p>
			<p class="MLP-text">Domovník zdvihl oči od utřeného stolu a&#160;zpytavě na mě pohlédl.</p>
			<p class="MLP-text">„Nepřišlo se na to, kdo dítě ukrad ani jak ho ukrad,“ řekl, „ví se jen, že před krámem bylo ukradený dítě z&#160;kočárku jistý rodině. To ostatní, co jsem líčil, je jen taková, jak říkáme, konstrukce policie. Toho bejvalýho kriminálního aspiranta, kterej věřil, že má před sebou budoucnost. Kterej, abych dodal,“ řekl a&#160;koukl na Růženku, jak pije vodku, „nikdy únosce nepředvolal a&#160;nikdy nenařídil prohlídku jeho bytu. Poněvadž se prostě o&#160;únosci,“ řekl záhadně a&#160;vycenil chrup, „nevědělo. Slečno, napijte se ještě.“</p>
			<p class="MLP-text">V&#160;té chvíli v&#160;rohu kuchyně brnklo, jako když se prstem dotkne struny, byl to ten domácí telefon vedle skříně. Správce vyskočil ze židle, vyběhl z&#160;kuchyně na chodbu a&#160;zavřel za sebou dveře. Zavřel je tak dokonale, jako by je zamkl, ač je nezamkl a&#160;nemohl je zavřít víc, než se dveře dají zavírat. Paní správcová odběhla do pokoje a&#160;přinesla zpátky špalek, postavila jej k&#160;truhlíku. Vtom cosi v&#160;rohu zaskřípalo a&#160;já si všiml, že dveře skříně vedle telefonu se zase otevírají. Asi špatně držely a&#160;nějakým otřesem se znovu otevřely. Paní správcová k&#160;nim skočila, chvilku u&#160;nich postála, jako by chtěla, abych si všiml, co je uvnitř, a&#160;mně zas projel tělem slabý mráz. Zahlédl jsem kopí nebo halapartnu a&#160;provazy a&#160;za tím rudé šaty s&#160;červenou špičatou čepicí, kápí, pod tím sekeru… Pak paní správcová skříň zavřela a&#160;pak kolem bytu k&#160;východu, jako by někdo od nás odcházel, ztichly kroky kdesi u&#160;zasklených domovních dveří. Pak správce otevřel dveře kuchyně a&#160;vycenil chrup. „Kocourková odešla,“ smál se a&#160;kývl na nás. Vyšli jsme s&#160;Růženkou na chodbu. Otec právě sestupoval ze schodů v&#160;koženém plášti, klobouku, s&#160;modrým kufrem v&#160;ruce. Druhou ruku měl v&#160;kapse, tvář chladnou, přivřené oči, v&#160;ústech cigaretu. Klidně nám kývl, řekl, ať ve škole nedělám hlouposti a&#160;že nechal matce v&#160;jídelně pár řádků. Pak kývl na správcovou, která stála ve dveřích, a&#160;zamířil se správcem, který měl teď rovněž jednu ruku v&#160;kapse, k&#160;domovním dveřím. Běželi jsme za nimi. Ale otec se hned otočil a&#160;řekl, ať zůstaneme v&#160;domě. Zůstali jsme za zasklenými domovními dveřmi. Venku bylo stále velké mrtvé šero, ale ani teď nepršelo, nehřmělo, neblýskalo se. Před domem v&#160;šeru stál velký černý automobil a&#160;za ním, na protějším chodníku, pomalu přecházely dvě postavy v&#160;gumových pláštích, jedna menší, téměř chlapecká, a&#160;druhá větší, jakoby ženská. Správce s&#160;rukou v&#160;kapse doprovodil otce k&#160;autu, otevřel mu zadní dvířka, otec nastoupil, pak domovník dvířka přibouchl a&#160;auto se rozjelo.</p>
			<p class="MLP-text">„Kdoví,“ řekl správce, když se vrátil zpět do domu a&#160;viděl nás, jak stojíme za zasklenými domovními dveřmi, „kdoví jestli ten muž pozdějc nelitoval, že vůbec nějaký dítě ukrad. Možná že jo, ale už by se ho těžko zbavil. Možná že litoval, že má i&#160;ženu. Tak zas brzy přijďte.“</p>
			<p class="MLP-text">„Strašné, co vyprávěl,“ řekla Růženka, když jsme se vraceli do bytu, „já se celá třesu. Já sice také leckdy leccos vyprávím, ale tohle ne, to zná jen on, měli bychom tam zas někdy jít, ale jen když bude doma <span class="MLP-znak-kurziva-11b">ona</span>. Bože, ještě dobře,“ řekla, „že mi neřekl slečno a&#160;nedíval se mi na krk…“</p>
			<p class="MLP-text">Když jsme v&#160;jídelně rozsvítili lustr, spatřili jsme na stole s&#160;bílým ubrusem a&#160;s&#160;prázdným míšeňským příborem pro tři svícen, ruský svícen, který rozsvěcujeme pod babičkou v&#160;její výroční den, který jsme s&#160;Růženkou předtím tak marně hledali. Stál uprostřed stolu, ale nehořel, ostatně v&#160;něm nebyly ani svíčky. Pod ním ležel lístek od otce pro matku, že odjíždí na deset dní a&#160;nemůže čekat, až se vrátí z&#160;města, ať mě připraví do školy… Růženka vzdychla a&#160;řekla:</p>
			<p class="MLP-text">„Bože, kde jen ten svícen byl.“</p>
			<p class="MLP-text">„Byl v&#160;pokoji u&#160;babičky,“ zvolal jsem náhle, „v koutě u&#160;pohovky se snad válel… tam jsme nehledali!“ Ale Růženka zavrtěla hlavou.</p>
			<p class="MLP-text">„Tam nebyl,“ řekla důrazně, „vždyť jsem tam předtím zametala, utírala prach… Musil být schovaný na nějakém zvláštním místě… Jen aby se už matka z&#160;města vrátila, mně se nějak točí hlava, to asi z&#160;toho případu. Mně se vždycky točí hlava, když něco takového slyším. Bylo to úžasné. Žádný sebelepší spisovatel by si nevymyslil takovouhle geniální zápletku… Bože,“ zvolala s&#160;pohledem na míšeňský příbor na ubruse, „vždyť nám došly brambory. Nemáme ani jeden. Co budeme jíst? To abych hned zítra letěla ke Kocourkové.“ A&#160;pak se zeptala, zda věřím tomu, že nám nesla Kocourková citróny. Když jsem odvětil, že ne, kývla a&#160;řekla:</p>
			<p class="MLP-text">„Bodejť, já také ne. To by přece tady někde byly…“</p>
			<p class="MLP-text">Pak šla do kuchyně chystat večeři a&#160;já jsem šel s&#160;ní, abych nebyl sám.</p>
			<p class="MLP-text">„Stejně je ten správce zvláštní,“ řekla, když vyndala plný hrnec brambor, „kdoví čím byl, než k&#160;nám přišel, kde ho otec sebral. Já myslím, že nebyl jen tak u&#160;obyčejné kriminální policie, já myslím, že ne… Ta skříň, co mají v&#160;rohu, se jim dvakrát otevřela, škoda, že jsem neviděla dovnitř. Já jsem přece jen nechtěla v&#160;cizím bytě vstávat a&#160;koukat se jim do skříně. Koukneme se na to kolečko do špajzu?“ Ale hned si to rozmyslela a&#160;řekla, že se na to podíváme zítra. „Do špajzky dnes radši nepůjdeme,“ řekla, „já jsem ty brambory také nevzala ze špajzky, ale tadyhle z&#160;kredence…“</p>
			<p class="MLP-text">Třebaže šel proud a&#160;v&#160;bytě se svítilo, bylo tu právě tak těžké mrtvé šero jako za okny na ulici.</p>
		</div>
</body>
</html>