<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>variace_pro_temnou_strunu-19</title>
		<link href="../Styles/variace_pr_idstyles.css" rel="stylesheet" type="text/css"/>
	</head>
	<body id="variace_pro_temnou_strunu" xml:lang="cs-CZ">
		<div>
			<p id="toc_marker-18" class="MLP-uroven2-kapitola"><a id="x.35756"></a>18</p>
			<p class="MLP-text-bez1radku">Druhý den odpoledne bylo krásně. Seděl za volantem v&#160;zelené uniformě s&#160;temně červenými výložkami, na nichž se třpytilo zlato, v&#160;uniformě, kterou málokdy nosí, dnes ji však vzal, snad proto, že měl kvečeru jet na nějakou hostinu. Ač jsem mu neviděl do tváře, měl jsem dojem, že bděle sleduje ulice, jimiž projíždí, připadal mi tak trochu jako fízl. Já seděl vzadu vedle Růženky, která měla nový oranžový klobouk jménem „Radostný podzim“, a&#160;ulice, jimiž jsme projížděli a&#160;které on za volantem tak bděle sledoval, jsem téměř nevnímal. Když jsme přejížděli křižovatku s&#160;mydlářstvím, strážník, který tam řídil dopravu, si ho za volantem všiml, skočil do pozoru jako žába a&#160;salutoval, a&#160;tu se mi vzadu na sedadle skoro přitížilo. Když jsem se bezděčně ohlédl, spatřil jsem zadním okénkem, že za námi jede jakási tmavohnědá škodovka. Když jsme zahnuli k&#160;Svatému Michaelu a&#160;na konci ulice se objevila vysoká kostelní věž, vysoukal jsem větu.</p>
			<p class="MLP-text">„Prosím tě,“ řekl, aniž přestal sledovat ulici s&#160;věží na konci, „jak to mluvíš… kam na tyhle obraty chodíš? Nebo to máš z&#160;vlastní hlavy?“ řekl a&#160;stiskl páčku, předjel jakousi modrou tatrovku, která pomalu jela před námi. Růženka v&#160;oranžovém klobouku na mě koukla, byla celá pryč. Snad proto, že jela někam, kde ještě nikdy v&#160;životě nebyla. Po chvíli ticha jsem promluvil zas.</p>
			<p class="MLP-text">„V&#160;pohraničí chtějí vyhlásit výjimečný stav,“ řekl jsem, „slyšel jsem to v&#160;rádiu.“</p>
			<p class="MLP-text">Teď jen kývl a&#160;mlčel, ovšem, na tohle už nemohl odvětit, „jak to mluvíš, kam na to chodíš“, na to mohl jen kývnout a&#160;mlčet, musil jsem se v&#160;duchu trochu usmát. A&#160;pak, stále sleduje ulici, prudce zahnul za věž Svatého Michaela, mířili jsme ke křižovatce u&#160;Karolíny Světlé. A&#160;tu, jak jsme tam mířili, se mi zdálo, že jedeme nějakou oklikou. Ke křižovatce u&#160;Karolíny Světlé jsme mohli jet přímo od podjezdu a&#160;nemusili jsme objíždět michaelský kostel. Když jsme tam dojeli a&#160;míjeli křižovatku, i&#160;tenhle strážník, který tam měl službu, si ho všiml, skočil do pozoru jako pes, nemohl jsem si pomoci, bylo mi z&#160;toho skoro špatně. Když jsem se ohlédl, spatřil jsem v&#160;zadním okénku tmavohnědou škodovku.</p>
			<p class="MLP-text">„Jede za námi nějaká tmavohnědá škodovka,“ řekl jsem a&#160;otec opět stiskl páčku. „Co má být,“ řekl, „proč by nejela? U&#160;nás může každý jet, jak chce,“ a&#160;zahnul za roh. Před námi se vynořila modrá tatrovka.</p>
			<p class="MLP-text">„To je ta tatrovka, kterou jsme předjeli před kostelem,“ zvolal jsem, „a teď je <span class="MLP-znak-kurziva-11b">zase</span> před námi. Proč jsme vůbec jeli ke kostelu, ke Karolíně Světlé jsme mohli jet přímo!“</p>
			<p class="MLP-text">„Poslyš,“ řekl klidně, že bych se byl málem lekl, nebýt toho, že jsem byl už na tyhle věci zvyklý, „mám dojem, že přece jen jsi trochu nenormální. Jak jsme mohli jet přímo, když je tam uzavřená ulice? To jsme ji měli přelítnout na nějakých křídlech?“ Růženka v&#160;oranžovém klobouku teď zdvihla oči, byla celá pryč, já si umínil, že už budu mlčet. Když jsme přijeli na obvod města, zjistil jsem, že tmavohnědou škodovku máme před sebou a&#160;modrou tatrovku v&#160;patách, jela za námi jako přilepená, ale neřekl jsem nic. Jsem náměsíčník, usmál jsem se. Pak mi blesklo, kam to asi večer na hostinu jede, že si vzal tu uniformu, do Německa jistě ne, tam jezdí v&#160;kožeňáku, a&#160;jistě ne na hostiny. Na hostiny se nenosí v&#160;kapsách revolvery… Pak se před námi vynořila řada temných budov se zamřížovanými okny, spleť černých hal s&#160;komínem a&#160;těžká železná vrata. Aby mě tak po tom včerejšku někam vezl, napadlo mě a&#160;musil jsem se zasmát. Vrata se otevřela, vjeli jsme dovnitř. Už jsme tu, usmál jsem se, když jsme se ocitli na nádvoří před jednopatrovou zamřížovanou budovou, už jsme tu a&#160;tamhle nás čeká strýček Vojta.</p>
			<p class="MLP-text">„Tak se posaďte,“ řekl strýček vlídně, když nás dovedl do své kanceláře v&#160;patře zamřížované budovy, „než si prohlédneme továrnu, přijde občerstvení. To si, pane, smlsneš,“ olízl se, hledě na mne, „co je nového? Co dělá maminka a&#160;škola?“</p>
			<p class="MLP-text">„Maminka je doma a&#160;do školy chodím už skoro čtrnáct dní,“ usmál jsem se.</p>
			<p class="MLP-text">„Představte si, pane řediteli,“ řekla Růženka, opatrně z&#160;hlavy snímajíc „Radostný podzim“&#160;– byla stále celá pryč, ale už ne neklidem jako v&#160;autě, nýbrž radostným vzrušením&#160;– „představte si, že sedí zas v&#160;druhé lavici právě proti profesoru, tedy já nevím, ale dobře si nesedl. Člověk se má radši skrývat, nikdy neví, kdo ho pozoruje, jak jsem někde četla… ten klobouk abych dala semhle…“ A&#160;opatrně dala strašný klobouk na oválný stolek za klubovku, do níž si sedla. Otec a&#160;strýček zatím již také usedli a&#160;na mě zbývalo <span class="MLP-znak-kurziva-11b">jediné</span> křeslo. Stálo u&#160;širokého zamřížovaného okna právě proti klubovce, v&#160;níž seděl otec. Klidné slunce, které sem pronikalo mřížemi, mi v&#160;tom křesle šlo přímo do tváře.</p>
			<p class="MLP-text">„Sedět před katedrou může, vždyť prospívá, viď,“ usmál se strýček a&#160;pak se otočil k&#160;otci, vyňal pouzdro na cigarety a&#160;začala zábava. Mluvili o&#160;výjimečném stavu v&#160;pohraničí, který asi bude vyhlášen, o&#160;Hitlerově řeči v&#160;Norimberku a&#160;pak o&#160;věcech, o&#160;nichž jsem dosud skoro neslyšel: o&#160;zřizování sirén, přípravách na zatemnění a&#160;rozdávání protiplynových masek. Ale byly to jen takové krátké, kusé zmínky a&#160;zřejmě se týkaly jen strýčkovy továrny, brzy přešli k&#160;tomu, z&#160;čeho se vyrábí zboží, a&#160;mluvili o&#160;železe. Růženka, která poslouchala, když mluvili o&#160;sirénách, zatemnění a&#160;maskách, se teď začala vrtět a&#160;všechno si prohlížet, byla tu poprvé v&#160;životě, kdežto já jsem tu už byl, před léty s&#160;panem učitelem. Bylo to tu zařízeno velmi přepychově. Koberec, klubovky, stolek, psací stůl, na stěnách obrazy a&#160;portréty dvou prezidentů a&#160;obrovská barevná mapa světa. Poblíž mapy oválný stolek, na němž spočíval Růženčin „Radostný podzim“, to byl ten stolek za jejími zády. V&#160;rohu palma a&#160;ve zdi trezor. Náhle se otevřely dveře a&#160;vešla jakási starší usměvavá paní. Nesla kávu a&#160;dva talířky se žlutým krémem.</p>
			<p class="MLP-text">„Abych se ještě vrátil ke škole,“ řekl strýček, když se paní uklonila a&#160;odešla, „říkáš, že se ti tam líbí jako loni, máš kamarády, dobře s&#160;nimi vycházíš, jsi spokojen…“ Náhle se mi zdálo, že by se chtěl strýček dozvědět nějaké podrobnosti, že by rád, kdybych se trochu rozpovídal, ale k&#160;tomu jsem ovšem neměl v&#160;přítomnosti otce nejmenší chuť. Nejmenší chuť vykládat o&#160;svých kamarádech, jak s&#160;nimi vycházím, jak jsem spokojen, a&#160;tak jsem na strýčkovu otázku jen kývl.</p>
			<p class="MLP-text">„Jsi nějaký němý,“ řekl otec, který mě teď pozoroval chladným přivřeným zrakem, a&#160;já se v&#160;duchu usmál a&#160;řekl si, jsem přece náměsíčník. Otec se pak ode mne odvrátil a&#160;pohlédl oknem. V&#160;klidném slunci za záclonou a&#160;mřížemi se ozvala letadla.</p>
			<p class="MLP-text">Pomalu jsem jedl krém, byl žloutkový, velmi sladký, jemný, žlutý jako měsíc, a&#160;pak, trochu mhouře oči v&#160;klidném slunci, jsem pozoroval, jak se strýček napil kávy. Otec zhasil cigaretu, pohlédl na mne a&#160;napil se rovněž. Růženka na chvíli přestala jíst krém a&#160;také upila.</p>
			<p class="MLP-text">„Máme tu jednoho Francouze,“ usmál se na mě strýček, „to je pane zjev. Ten má vousy jako Mikuláš. Však ho za chvíli uvidíme.“</p>
			<p class="MLP-text">„Dělník?“ zeptala se Růženka polykajíc krém.</p>
			<p class="MLP-text">„Prokurista,“ odvětil, „velice vzdělaný a&#160;galantní pán v&#160;elegantních šatech. Půjde s&#160;námi na prohlídku.“</p>
			<p class="MLP-text">„A&#160;umí česky?“ zvolala Růženka, otáčejíc se na klobouk.</p>
			<p class="MLP-text">„Umí česky, je tu od převratu.“</p>
			<p class="MLP-text">„To tady asi zůstal, že se tu oženil,“ kývla, ale strýček zavrtěl hlavou. „Je vdovec,“ usmál se.</p>
			<p class="MLP-text">„Vdovec,“ kývla Růženka a&#160;záhadně na mě koukla…</p>
			<p class="MLP-text">„Kolik mu je?“ zeptal jsem se, „má děti?“</p>
			<p class="MLP-text">„Kdybys netlachal,“ prohodil otec a&#160;lhostejně na mne pohlédl, Růženka však zbystřila sluch.</p>
			<p class="MLP-text">„Přece se snad zeptat smím,“ řekl jsem a&#160;v&#160;duchu jsem si myslil, jsem náměsíčník.</p>
			<p class="MLP-text">„Spíš by ses měl zeptat, jak se dělí s&#160;výhodou,“ řekl, ale v&#160;jeho hlase nebylo kapky zájmu. Obrátil se k&#160;strýci a&#160;ptal se ho něco, co se zřejmě týkalo těch sirén, zatemnění a&#160;masek. „Ach ano,“ vzdychl strýček, a&#160;pak řekl, že o&#160;tohle vše se stará právě ten Francouz. „Prokurista tomu ovšem rozumí skvěle…,“ řekl významně a&#160;pak někdo zaklepal a&#160;prokurista, o&#160;němž právě byla řeč, vešel. Poznal jsem ho ihned. Měl dlouhé vousy jako Mikuláš, elegantní šedé šaty s&#160;bílým kapesníčkem a&#160;na botách světlé psí dečky.</p>
			<p class="MLP-text">Nejprve jsme navštívili jeden prázdný vymetený sál, na jeho betonové zemi byly stopy po košťatech, v&#160;oknech těžké železné mříže. Nad jedním oknem na štaflích se klátil nějaký člověk a&#160;zatloukal tam tyč s&#160;jakýmsi černým srolovaným papírem. Strýček na něho kývl a&#160;otevřel široké posuvné dveře, ocitli jsme se v&#160;hale. Jejím středem se táhla neuvěřitelná příšera. Měla tisíc rour, pístů, kol, válců, točila se, kývala, skákala, chroptěla, duněla, stáli na ní lidé v&#160;montérkách s&#160;vykasanými rukávy a&#160;hýbali pákami, točili koly a&#160;hleděli na sloupky s&#160;rtutí, připadalo mi to, jako by stvůře měřili horečku. A&#160;všichni, zdálo se mi, nápadně spěchali. Jako by za jejich zády byl nějaký přízrak, který je strašlivě hnal.</p>
			<p class="MLP-text">„Kriste,“ křikla Růženka s&#160;očima navrch hlavy a&#160;chytila si oranžový klobouk, „kdyby tam tak člověk spadl, asi by z&#160;něho moc nezbylo.“</p>
			<p class="MLP-text">„Ano,“ uklonil se Francouz, který šel vedle ní, hleděl na její klobouk více než na stvůru a&#160;v&#160;ruce si pohrával s&#160;kapesním nožíkem, „moc by z&#160;něho nezbylo.“ Napadlo mě, že začátek a&#160;konec stvůry ani nevidím, a&#160;vlastně vůbec nevím, nač je a&#160;co se do ní dává. Byl bych se rád na to zeptal Francouze, ale nechtěl jsem ho rušit. Šel vedle Růženky, hleděl spíš na její klobouk než na stvůru a&#160;pohrával si s&#160;nožíkem, chvílemi si i&#160;hladil místo na své hrudi, kde mu končily vousy. Na konci haly, kde příšera nekončila, nýbrž jen mizela ve zdi, měla dvě červené žárovky a&#160;pod nimi rudý pruh a&#160;dvě bílé lesklé páky. Otec a&#160;strýček, kteří šli před námi, rychle přešli, a&#160;já si všiml, že tam na nízké stoličce sedí malý člověk v&#160;montérkách, na kolenou má kus novin a&#160;něco jí. Když jsme kolem něho přecházeli, viděl jsem, že strašně rychle polyká chléb. Otočil k&#160;nám hlavu a&#160;mdle se usmál, jako by nás znal, a&#160;pak jeho pohled utkvěl na Růženčině klobouku. Francouz rychle zdvihl nožík, člověk sklonil hlavu a&#160;jal se polykat chléb ještě úporněji. Vyšli jsme za otcem a&#160;strýčkem z&#160;haly širokými posuvnými dveřmi a&#160;ocitli se v&#160;prázdném vymeteném sále, na jeho holé betonové zemi byly stopy po košťatech, v&#160;oknech těžké železné mříže. Nad jedním oknem na štaflích se klátil nějaký člověk a&#160;zatloukal tam tyč s&#160;černým srolovaným papírem…</p>
			<p class="MLP-text">„Tak co tomu říkáš?“ zeptal se mě strýček.</p>
			<p class="MLP-text">„Napadlo mě, kde to má začátek a&#160;konec,“ řekl jsem, „a také, že jsem neviděl, co se do toho dává, na co to vlastně je…“</p>
			<p class="MLP-text">„To neví nikdo,“ vložil se do toho Francouz a&#160;s&#160;úsměvem na mne pohlédl, „to neví ani sám pan ředitel. Je to prostě zde a&#160;lidé to obsluhují, ale nač to je a&#160;čemu to slouží, neví nikdo. Co se týče toho začátku a&#160;konce,“ usmál se, „ten stroj je nekonečný. Je jako kruh. Už mockrát jsme pátrali, kde začíná a&#160;končí, ale nepřišli jsme na to. Tenhle prázdný, vymetený betonový sál,“ ukázal a&#160;pohlédl na železné mříže v&#160;okně, nad nímž člověk na štaflích zatloukal tyč s&#160;černým papírem, „tenhle sál se zdá být na konci a&#160;ten první, prázdný, vymetený betonový sál na začátku. Ale možná že je to naopak. Že tenhle je na začátku a&#160;tamten na konci. Netočí se vám hlava?“</p>
			<p class="MLP-text">Francouzova řeč mi nešla do hlavy. Měl jsem dojem, že to byl jakýsi podivný žert. Francouz schoval nožík a&#160;Růženka s&#160;mírně vytřeštěným zrakem si klepla na vršek klobouku, který měl tvar veliké okrouhlé desky.</p>
			<p class="MLP-text">„Teď přicházíme do dílen mezi budoucnost národa,“ pohladil si Francouz vousy nad břichem, „to je zajímavé.“</p>
			<p class="MLP-text">Ocitli jsme se v&#160;hale mnohem menší, než byla prvá. V&#160;oknech byly těžké železné mříže, u&#160;stropu visely na kladkách dráty s&#160;oky jako na zajíce, vypadaly též jako pohyblivé oprátky nebo šibenice, a&#160;pod nimi stály dřevěné špalky různých velikostí, malé, větší, velké, úzké, širší, široké. Mezi špalky rachotily drobné obludy, vzájemně do sebe zaklesnuté, pod nimi se vinuly pohyblivé pásy, na nichž se vezly různé železné předměty. Mezi tím vším postávali učedníci. Byli v&#160;montérkách bez košil a&#160;jejich ruce a&#160;tváře byly umazané od oleje.</p>
			<p class="MLP-text">„Takhle jsem začínal i&#160;já,“ řekl strýček, „jenže ne zde, ale v&#160;plzeňské Škodovce. Také jsem tak stával v&#160;montérkách, umazaný od oleje, a&#160;někdy jsem se ani pořádně nenajedl. Tihle se aspoň dobře najedí, vaříme jim obědy. Možná,“ rozhlédl se po učednících, „že tu mezi nimi stojí budoucí ředitel…“</p>
			<p class="MLP-text">Krajní, kteří to slyšeli, se usmívali, zdálo se, že mají strýčka rádi. Pak jsme se na chvíli zastavili u&#160;jedné drobné obludy, za níž bylo větší zamřížované okno, a&#160;já si všiml předmětů, které se pod ní vezly na pohyblivém páse. Náhle mě něco napadlo.</p>
			<p class="MLP-text">„Děláte tu taky železné trojnožky?“ zeptal jsem se, „železné trojnožky a&#160;takové kovové špičky na hůlky?“</p>
			<p class="MLP-text">„Kde jsi, prosím tě, přišel na železné trojnožky?“ řekl otec, „co je to zas za hloupost,“ ale Růženka, všiml jsem si, zbystřila sluch.</p>
			<p class="MLP-text">„Trojnožky,“ usmál se strýček, „neděláme, ani pánve. Kovové špičky tu dělají, ale na hůlky ne. Na jaké hůlky myslíš?“</p>
			<p class="MLP-text">„Na cestovní hole myslíte, že ano?“ řekl Francouz s&#160;úsměvem, jako by zamlouval řeč, a&#160;maličko ke mně přistoupil. Když jsem v&#160;té chvíli zdvihl oči, viděl jsem, že právě stojím u&#160;jednoho středně velikého špalku pod menším okem, visícím ze stropu. „Špičky na hole tu neděláme,“ řekl Francouz, „spíše hřebíky a&#160;hřeby. Také někam jezdíte?“ zeptal se Růženky.</p>
			<p class="MLP-text">„Byla jsem loni v&#160;květnu v&#160;Rakousku, v&#160;Korutanech,“ odvětila dost hlasitě, právě jsme míjeli špalek, za nímž stáli tři učňové s&#160;očima navrch hlavy, zírali na její klobouk s&#160;velkou okrouhlou deskou navrchu, „ale to byla smutná cesta. Jela jsem v&#160;průvodu v&#160;kočáře za zvuků zvonů a&#160;Beethovena a&#160;vpředu jel v&#160;brnění černý rytíř. Generál von Freyberg,“ dodala k&#160;učedníkům.</p>
			<p class="MLP-text">„Víš, že je pan učitel v&#160;Anglii?“ otočil se ke mně strýček, „dělá tam… reportáže.“</p>
			<p class="MLP-text">„To musí být krásné,“ povzdychla Růženka, „on uměl vždycky dobře psát.“</p>
			<p class="MLP-text">„Zkuste to také,“ usmál se Francouz, „mám dojem, že máte literární talent.“</p>
			<p class="MLP-text">„Já mám teď jinou práci,“ zarděla se a&#160;pohlédla na Francouze, <span>„o té</span> vám snad ani nemohu říci. To byste se podivil, do čeho jsem se před půl rokem dala.“</p>
			<p class="MLP-text">„Něco zvláštního?“ sáhl si na vousy a&#160;pak vyňal z&#160;kapsy nožík a&#160;otevřel jej.</p>
			<p class="MLP-text">„Ano,“ přisvědčila a&#160;pohlédla na nůž, „něco zvláštního. Já vám to snad řeknu.“</p>
			<p class="MLP-text">Vycházeli jsme z&#160;haly učňů a&#160;já se ještě obrátil a&#160;pohlédl zpět. Všichni za námi hleděli, nad hlavami se jim houpaly oprátky, u&#160;nohou stály špalky, v&#160;oknech byly železné mříže. Na chvilku jsme se ocitli na malém prostranství pod širým nebem a&#160;pak se před námi otevřely obrovské dveře další haly s&#160;vysokým komínem. Pod komínem nade dveřmi viselo lešení a&#160;na něm dva lidé přitloukali na stříšku na nějaký válec velkou okrouhlou desku. Vcelku to vypadalo jako velká železná houba. Strýček jim nahoru mávl a&#160;řekl, že vstupujeme k&#160;pecím.</p>
			<p class="MLP-text">„Na ty se těším,“ vypískla Růženka, „jednou jsem o&#160;nich četla dobrou knížku. Myslíte, že tam mohu v&#160;tomhle klobouku?“ zeptala se Francouze.</p>
			<p class="MLP-text">„Vzhledem k&#160;tomu, že je oranžový,“ usmál se Francouz, „jistě. Přece vás chráním, nevidíte?“ řekl a&#160;zdvihl nůž.</p>
			<p class="MLP-text">V&#160;hale byly výklenky, z&#160;nichž šlehal oheň a&#160;rozptyloval se v&#160;podobě těžkého teplého vzduchu s&#160;jakousi kovovou příchutí. Před výklenky stáli muži bez košil s&#160;lopatami a&#160;háky. Strýček a&#160;otec k&#160;nim zamířili a&#160;my jsme šli za nimi. Když jsme byli blíže, strýček se zastavil, nechtěl nás zřejmě vést dál pro rostoucí horko, a&#160;já teď viděl, že muži s&#160;lopatami a&#160;háky strkají do plamenů železné tyče, hýbají jimi a&#160;obracejí je, tyče byly žhavé a&#160;v&#160;plamenech se kroutily a&#160;syčely jako ohniví hadi. Muži se otočili a&#160;teď jsem si všiml, že mají na očích tmavé brýle, po tvářích a&#160;těle jim stéká pot a&#160;že vlastně pracují dost rychle. Rychle, uspěchaně, jako by jim v&#160;zádech stál nějaký přízrak, který je žene, byl to týž dojem jako v&#160;hale stvůry.</p>
			<p class="MLP-text">„Kristepane,“ šeptala Růženka s&#160;očima navrch hlavy, přidržujíc si klobouk na jeho okrouhlé desce, „tam by tedy člověk neobstál vteřinu. To tenkrát musil být opravdu zázrak, když tam vydrželi a&#160;nic se jim nestalo… Ale v&#160;těch knížkách o&#160;třech mládencích z&#160;pece ohnivé,“ usmála se vyděšeně na Francouze, „však to znáte z&#160;náboženství. Vyvedl je anděl. Kdyby tam člověk spadl,“ otřásla se, „také by z&#160;něho nezbylo moc.“</p>
			<p class="MLP-text">„Nezbyla by z&#160;něho ani kostra,“ uklonil se Francouz a&#160;pohlédl na mne, a&#160;pak ke mně trochu přistoupil a&#160;řekl: „Nezbyla by z&#160;něho ani kostřička. Nechvějte se, přece vás chráním,“ řekl s&#160;úsměvem Růžence a&#160;ukázal kapesní nůž, který skrýval v&#160;dlani.</p>
			<p class="MLP-text">Otec stál vedle strýčka, mlčel a&#160;hleděl do plamenů. Zdálo se mi, že pozoruje spěchající lidi, ale velmi lhostejně, bez zájmu, jako by pozoroval mouchu. Pak jeden z&#160;lidí pustil hák, sundal si brýle a&#160;kousek poodešel. Sehnul se a&#160;cosi zdvihl ze země. Byla to láhev piva.</p>
			<p class="MLP-text">„No půjdeme,“ řekl otec a&#160;sáhl si na límeček uniformy, „je tady opravdu horko.“</p>
			<p class="MLP-text">„Vskutku,“ řekl Francouz se zdvořilým úsměvem, když jsme vyšli z&#160;haly a&#160;ocitli se na hlavním nádvoří, kde nás ovanul lehký svěží vánek, „kdyby tam spadl člověk, nezbyla by z&#160;něho ani kost.“ A&#160;pak pohlédl vzhůru, kde pod komínem dva lidé na lešení přitloukali na stříšku na válec velkou okrouhlou desku, což vcelku vypadalo jako velká železná houba. „Jsou to sirény přece…,“ usmál se, sklouzl zrakem na Růženčin klobouk a&#160;pak zdvořile řekl:</p>
			<p class="MLP-text">„Vidíte, neutrpěl. Je právě tak krásný, jako když jste vešla. Máte trošku promáčklou stříšku a&#160;tu okrouhlou desku navrchu, ale to myslím patří k&#160;fazóně.“</p>
			<p class="MLP-text">„To patří k&#160;fazóně,“ kývla, „to bylo, už když jsem ho koupila. Je to Radostný podzim,“ zdvihla ruce ke komínu nad vraty a&#160;nadechla se svěžího vánku. V&#160;té chvíli se nad nádvořím ozvala letadla. Pomalu letěla za komínem, zacloněným mračnem kouře.</p>
			<p class="MLP-text">„Oheň existuje od věčnosti do věčnosti,“ řekl Francouz, „nemá začátek ani konec, je jako kruh. Ale kde se bere v&#160;těch našich pecích, to ví bůh. Ještě tu nikdy, co ta továrna stojí, nevyhasl. Nevyhasl ani před léty, když byla krize. Buď je to nějaký oheň z&#160;nebe,“ ukázal za komín k&#160;mračnu, „nebo je to zásluha pana ředitele,“ usmál se, a&#160;mně se zdálo, že opět žertuje. Když jsme přicházeli k&#160;jednopatrové zamřížované budově, kde měl strýček ředitelnu, Francouz vyňal z&#160;kapsy nůž a&#160;otočil se k&#160;Růžence:</p>
			<p class="MLP-text">„Říkala jste, že jste se do něčeho dala,“ usmál se.</p>
			<p class="MLP-text">„Ach to…,“ vzdychla a&#160;usmála se, „to je něco zvláštního, jak jste tušil. Věštění. Předvádění budoucnosti. Jasnozření. Jasnozření také v&#160;politice,“ zašeptala, „<span class="MLP-znak-kurziva-11b">mám už úspěchy</span>…“ a&#160;Francouz, aniž se tomu podivil, uklonil se a&#160;pohladil si vousy.</p>
			<p class="MLP-text">„Znám v&#160;Paříži jeden podnik,“ řekl, „jmenuje se Delfy. Pracují tam i&#160;s&#160;horoskopy.“</p>
			<p class="MLP-text">„To je prý nesmírně těžké,“ vypískla, „na to musí být výtečný počtář. Ale dozvědět se něco o&#160;tom, to bych ráda. Vy tomu rozumíte, pane prokuristo?“ zeptala se.</p>
			<p class="MLP-text">„No…,“ pokrčil Francouz rameny, pohladil si vousy a&#160;skromně se usmál. A&#160;pak už brzy jsme podruhé vešli do strýčkovy kanceláře.</p>
			<p class="MLP-text">Seděl jsem opět v&#160;klubovce u&#160;širokého zamřížovaného okna, avšak slunce, které tentokrát pronikalo mřížemi, už mi přímo do tváře nesvítilo. Otec seděl naproti mně, vedle něho strýček. Nalevo seděla Růženka a&#160;vedle ní Francouz v&#160;klubovce, která tu dříve nebyla. Na stole byly uchystány prázdné sklenky, ani ty zde dříve nebyly, a&#160;strýček do nich nalil z&#160;láhve, jež stála uprostřed. Musil jsem se usmát. Ta láhev, co tu stála a&#160;z&#160;níž strýček nalil, byla plná čiré bílé tekutiny. Začalo se opět mluvit o&#160;výjimečném stavu v&#160;pohraničí, který asi bude vyhlášen, o&#160;Hitlerově řeči v&#160;Norimberku a&#160;pak opět o&#160;těch zajímavých věcech, o&#160;nichž jsem dnes vlastně slyšel poprvé, o&#160;zřizování sirén, přípravách na zatemnění a&#160;o&#160;rozdávání protiplynových masek. Byly to však opět jen takové krátké zmínky, které se zřejmě týkaly strýčkovy továrny, moc jsem toho nepochytil. Růženka napjatě poslouchala, střídavě hleděla na svou plnou sklenku a&#160;na trezor, který byl ve zdi poblíž palmy, ale když mluvil Francouz, hleděla jen na něho.</p>
			<p class="MLP-text">„Provozní úvěr nepotřebujeme,“ řekl strýček, „to je pravda. Je veliká konjunktura. Ale dnes jsem mluvil s&#160;ředitelem naší banky doktorem Rosensteinem. Byli vždycky slušní a&#160;my musíme být také. Tak se napijeme…,“ pohlédl na mě, „na zdraví.“</p>
			<p class="MLP-text">Otec si zapálil cigaretu, pohlédl na mě lhostejně a&#160;napil se. Růženka se napila rovněž.</p>
			<p class="MLP-text">„Nechcete ještě?“ usmál se na ni strýček.</p>
			<p class="MLP-text">„Ježíši, ne,“ otočila se na strašný klobouk, neboť jako prve i&#160;teď ležel na oválném stolku za její klubovkou, „já sotva dopiji tohle. Máte to tu, pane řediteli, krásné. Ten krém byl výtečný, potřebovala bych recept. Já <span class="MLP-znak-kurziva-11b">nevím</span>,“ pohlédla na sklenku, „jestli bych <span class="MLP-znak-kurziva-11b">ještě jednu</span> snesla. <span class="MLP-znak-kurziva-11b">Asi</span> ne…“</p>
			<p class="MLP-text">Strýček jí nalil novou sklenku a&#160;ona se jen usmála. Teprve teď jsem jaksepatří ucítil nad stolem tu známou silnou kořeněnou vůni, něco jako mentol, ten to ovšem nebyl, byla to vůně zcela jiná, dobrá, kořeněná, nebylo pochyb. Byl to týž likér, který jsme měli doma, bílý třpytivý briliant na dně, malinké vzdálené zářící slunce, lehce jsem nadechl a&#160;usmál se.</p>
			<p class="MLP-text">„Jaké to je,“ usmál jsem se a&#160;lehce přimhouřil oči.</p>
			<p class="MLP-text">„Takhle přes nos bys nechtěl?“ řekl otec a&#160;pohlédl na mne.</p>
			<p class="MLP-text">Strýček se usmál a&#160;řekl:</p>
			<p class="MLP-text">„Ty nikdy pít nebudeš, viď…“</p>
			<p class="MLP-text">„To nemohu vědět,“ odvětil jsem, pohlédnuv na otce, který mě teď opět pozoroval chladným přivřeným zrakem, a&#160;pak <span class="MLP-znak-kurziva-11b">jako by do mne něco vjelo</span>, jsem řekl:</p>
			<p class="MLP-text">„Možná že až budu tak starý jako vy, budu pít také. No proč ne…“ pokrčil jsem rameny, neboť jsem zahlédl, že otec maličko zdvihl oči, „co na tom? Co je na tom zlého? Nebo je to nějaký zločin, že <span class="MLP-znak-kurziva-11b">se napijete</span>?“ usmál jsem se do otcovy tváře… a&#160;otočiv se k&#160;strýci, jsem řekl:</p>
			<p class="MLP-text">„Co to je vlastně, to zatemnění a&#160;ten provozní úvěr?“</p>
			<p class="MLP-text">Po vteřině ticha otec zdvihl oči a&#160;řekl:</p>
			<p class="MLP-text">„Abych ti nedal pár facek. Před chvílí jsi byl němý a&#160;teď žvaníš.“</p>
			<p class="MLP-text">„Provozní úvěr, to je věda,“ smál se strýček bodře, „to je věda, Michálku…,“ zdálo se, že se neobvykle rozveselil, a&#160;znovu se napil, „no a&#160;zatemnění, zatemnění, to dej bože ať radši nepoznáš, o&#160;tom teď radši nemluv, tadyhle pan prokurista by ti zatemnění vyložil…,“ smál se a&#160;zapálil si cigaretu. Francouz se zdvořile usmíval a&#160;hladil si vousy, Růženka trnula, ale nějak nadšeně, otec byl nehybný a&#160;klidný, hleděl chladným přivřeným zrakem. Pak se stalo, že řeč přešla na Siam, kam ještě loni něco z&#160;továrny vyváželi, v&#160;poslední době však už ne, a&#160;strýček vstal a&#160;přistoupil k&#160;barevné mapě světa. I&#160;otec vstal a&#160;přistoupil k&#160;mapě a&#160;posléze i&#160;Francouz. Jak k&#160;nám byli obráceni zády, strčil jsem do Růženky a&#160;ukázal na její sklenku. Zděšeně zamrkala a&#160;pak bleskurychle kývla. A&#160;pak se to stalo. Na zlomek vteřiny jsem se lekl, zda se nerozkašlu. Silná kořeněná vůně, která se podobala mentolu, přece však byla úplně a&#160;zcela jiná, mi zahřála hlavu, hruď a&#160;ramena. Vskutku, nebylo pochyb, byl to týž likér, jaký jsme měli doma. Když se od mapy opět otočili, už jsem se ani neolízl, hleděl jsem jim klidně do tváří.</p>
			<p class="MLP-text">„Ten Siam je zajímavá země,“ řekl strýček, když si sedli, „tam se takhle podívat, viď,“ kývl na mě, „cestovat se má. Kdo je pořád doma, jezdí jen k&#160;Valticům a&#160;Vranovu a&#160;nikdy nejede někam do ciziny, jak může, když nezná svět, něco v&#160;životě vědět? Když mi bylo dvacet, znal jsem už celé Německo a&#160;Balkán, byl jsem v&#160;Cařihradě, v&#160;Egyptě a&#160;třikrát ve Vídni.“</p>
			<p class="MLP-text">„Já také,“ usmál jsem se na strýčka, „naposled jsem tam byl <span class="MLP-znak-kurziva-11b">letos o&#160;velikonočních svátcích</span>…“</p>
			<p class="MLP-text">„Poslyš, Michálku,“ řekl strýček bodře po vteřině prázdného, mrtvého ticha, v&#160;němž mi kolem rtů pohrával slabý úsměv, „jestlipak náhodou víš, kdo vytvořil pomník ve Šternberských sadech? Pomník Kašpara Šternberka, co jsou kolem něho macešky a&#160;ty lavičky, na kterých se vysedává… kam je slyšet někdy od rybníka z&#160;desek různá pěkná operní hudba… nevíš, viď… byl to velký český umělec, všimni si někdy jména, je tam na podstavci… Poslyš,“ zamrkal náhle, „víš, proč chodí kolem vašeho domu patrola?“ Kývl jsem hlavou a&#160;pokusil se o&#160;úsměv.</p>
			<p class="MLP-text">„Máš dojem, že je váš dům ve dne v&#160;noci hlídán jako… nějaký kriminál?“</p>
			<p class="MLP-text">„<span class="MLP-znak-kurziva-11b">Ne</span>…,“ zarazil jsem se.</p>
			<p class="MLP-text">Otec v&#160;té chvíli dopil sklenku a&#160;pohlédl na mě. Ale i&#160;<span class="MLP-znak-kurziva-11b">teď</span> na mě pohlédl lhostejně a&#160;zcela bez zájmu.</p>
			<p class="MLP-text">„A&#160;máš strach, když k&#160;vám někdo přijde na návštěvu?“</p>
			<p class="MLP-text">„Proč bych měl strach,“ řekl jsem s&#160;pohledem k&#160;otci, k&#160;jeho chladné a&#160;lhostejné tváři, „proč bych měl strach? Kdyby k&#160;nám někdo přišel, ani bych to nevěděl. Ledaže by bylo právě <span class="MLP-znak-kurziva-11b">zatemnění</span>,“ usmál jsem se na Francouze, „zatemnění měsíce. Já jsem totiž náměsíčník.“</p>
			<p class="MLP-text">„Náměsíčník?“ zdvihl strýček oči, ale otec hodil rukou a&#160;strýc pak řekl:</p>
			<p class="MLP-text">„Ano, proč bys měl strach, strach je přece hloupost. Jen se nebát a&#160;nepodléhat slabostem a&#160;citům…“</p>
			<p class="MLP-text">„Víš, co je to,“ zeptal se náhle otec a&#160;ostře pohlédl na mou tvář, už velmi málo osvícenou sluncem, jež pronikalo mříží, „co je to <span class="MLP-znak-kurziva-11b">klauzura?</span>“</p>
			<p class="MLP-text">„To je klášterní škola,“ řekl jsem suše.</p>
			<p class="MLP-text">Otec klepl do stolu a&#160;vstal.</p>
			<p class="MLP-text">„Pojedeme,“ řekl suše.</p>
			<p class="MLP-text">Na nádvoří jsme se rozloučili se strýčkem a&#160;Francouzem. Růženka si doopravovala svůj Radostný podzim, usmívala se na Francouze a&#160;ten se usmíval na ni. Než jsme nasedli do auta, maličko si povytáhl bílý kapesníček ve svém elegantním saku, uklonil se ke svým světlým psím dečkám, pohladil si břicho, kde mu končily vousy, a&#160;Růžence políbil ruku. Byla z&#160;toho úplně pryč. Když jsme vyjížděli z&#160;těžkých železných vrat a&#160;naposledy jsme zamávali na nádvoří, pohlédl jsem na límec otcovy uniformy a&#160;řekl jsem si: teď nás veze domů, ale sám nevystoupí. Je kvečeru a&#160;pojede rovnou na hostinu. Je to divné, že jede na hostinu rovnou z&#160;továrny. Mohl jet do továrny v&#160;civilu, jak normálně chodí, a&#160;teď se stavit doma a&#160;převléknout se. A&#160;řekl jsem si: a&#160;vrátit domů se může v&#160;noci nebo k&#160;ránu, zase mě chytnout u&#160;okna v&#160;pokojíku a&#160;zeptat se, proč nespím… A&#160;řekl jsem si: teď zřejmě zas sleduje ulice, jimiž jede, je jako řízl. Před námi jela tmavohnědá škodovka, když jsem pohlédl zadním okénkem, viděl jsem, že modrá tatrovka nám jede v&#160;patách, a&#160;ač byla celá modrá, připadala mi jako žlutý měsíc. Budu mlčet, řekl jsem si, co mi je po tom. Co je mi do toho. On sám ví, že jede. A&#160;hodně nahlas jsem se zeptal Růženky, která si nadšená a&#160;celá pryč ještě trochu rovnala svůj oranžový klobouk, co říká Francouzi…</p>
		</div>
</body>
</html>