<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>variace_pro_temnou_strunu-22</title>
		<link href="../Styles/variace_pr_idstyles.css" rel="stylesheet" type="text/css"/>
	</head>
	<body id="variace_pro_temnou_strunu" xml:lang="cs-CZ">
		<div>
			<p id="toc_marker-21" class="MLP-uroven2-kapitola"><a id="x.35762"></a>21</p>
			<p class="MLP-text-bez1radku">A&#160;ač byla vyhlášena mobilizace, k&#160;hranicím už týden jezdily kolony aut, tanků, děl, na nebi kroužila letadla víc než předtím, večer se město hroužilo do tmy a&#160;říkalo se, že co chvíli může vypuknout válka, my jsme přece jenom ještě fotbal hráli. Týden po vyhlášení mobilizace odpoledne na Křížovém vrchu, jehož příkrá strmá alej se začala pokrývat listím, bylo krásné slunné podzimní počasí. To strašné, co mě při fotbale potkalo, rodilo se toho dne už od časného rána, kdy nad naším domem přelétla mračna letadel a&#160;já vstával v&#160;horečce.</p>
			<p class="MLP-text">Když jsem si ve třídě s&#160;hlavou mírně rozpálenou sedl do lavice, objevil se Brachtl. Vypadal dnes divočejší než jindy, vlasy měl v&#160;očích, rozhalenou košili u&#160;krku zmačkanou, jako by v&#160;ní spal, krátké manšestrovky zaprášené a&#160;punčochy až ke kotníkům, ani si mě nevšiml. Mluvilo se o&#160;tom, kdo na ten dnešní fotbal přinese míč. „Já,“ řekl Arnstein, „jestli mě ale doma pustí, když se čeká válka.“ Buka navrhl, aby míč pro jistotu vzal i&#160;Kocourek. „Někdo musí vzít i&#160;nákolenky,“ řekl Katz, „hříště na Křížovém vrchu, to není žádné malé hříště, jsou tam lajny a&#160;branky a&#160;tohle bude skutečný zápas. Kdo je vezme?“</p>
			<p class="MLP-text">„Já je vezmu,“ řekl Hlásný, „jestli zatím nevypukne válka.“</p>
			<p class="MLP-text">„Kdyby zatím vypukla válka,“ řekl Buka, „tak fotbal nebude, to je jisté. Ale mobilizace je už týden a&#160;válka ještě nevypukla. Přines nákolenky.“</p>
			<p class="MLP-text">O&#160;hlavní přestávce, kdy bylo dohodnuto, že kapitány budou Buka a&#160;Brachtl, přišel na chodbu školník a&#160;řekl nám, co právě hlásilo rádio. Sešla se vláda, aby jednala o&#160;konferenci, která byla včera v&#160;Mnichově. Nikdo nic určitého ještě neví, rádio nic bližšího nesdělilo. „My dnes odpoledne hrajeme fotbal,“ pípl Kchony, „nebude válka?“ Školník pokrčil rameny a&#160;řekl, že když, tak až kvečeru. O&#160;další přestávce vyzvali Kolomaze, který je největší, ale nejpomalejší, aby odpoledne přišel také, když nebude válka. Samozřejmě že nebude muset hrát, bude se jen dívat a&#160;roznášet perník, Kolomazovi mají totiž koloniální obchod. Také Carda, Kopejtko a&#160;Datel, který je po obrně a&#160;chodí o&#160;holi, slíbili, že přijdou, jestli je doma pustí, když se čeká válka. Také Kchony slíbil, jestli ho doma pustí, když se snad kvečeru čeká válka… Dokonce i&#160;Fürst podotkl, že přijde, Fürst, nedůtklivá, choulostivá opice, která by měla strach, aby na hříšti neupadla a&#160;neumazala si trenýrky. A&#160;samozřejmě že se přijde dívat i&#160;Mínek. Domů přes park jsem šel s&#160;Císařem a&#160;Katzem, Brachtl, který si mě nevšímal a&#160;obzvlášť dnes byl zamračený, šel s&#160;Mínkem za námi. Tak se zlo za dopoledne rozvilo nevinně a&#160;tiše v&#160;růžové poupě a&#160;má horečka stoupla.</p>
			<p class="MLP-text">Obědvali jsme v&#160;jídelně na prostřeném stole, na který oknem dopadalo jasné klidné podzimní slunce, ale mně ten oběd přišel od první chvíle jaksi velmi divný. Už proto, že jsme obědvali v&#160;jídelně na prostřeném stole a&#160;měli tolik jídla, zatímco v&#160;minulých dnech se u&#160;nás skoro nevařilo, leda kapka horké vody nebo hrst krupice a&#160;mrkve, kterou nejím, a&#160;že se s&#160;obědem čekalo na mě. Matka byla zamyšlená, chvílemi hleděla na červenou mísu s&#160;uchy, chvílemi pohlédla na lustr, a&#160;když dojedla, prohlížela noviny, které mezitím přinesl do jídelny Hron. „Píše se tu o&#160;konferenci v&#160;Mnichově, kvůli níž dnes zasedá vláda,“ řekla, „ale nic určitého se tu nepraví.“ Růženka se v&#160;jídelně objevila nejprve jen na skok, když nesla mísu s&#160;masem, byla vzrušená, ale nebála se, věřila, že válka nebude, Hitler se otrá­ví, pak se objevila podruhé, ve chvíli, kdy z&#160;jídelny odcházel Hron, matka držela noviny a&#160;řekla to o&#160;té konferenci v&#160;Mnichově, o&#160;níž je v&#160;novinách zmínka, a&#160;konečně se objevila ještě do třetice, a&#160;to proto, aby přinesla sklenku bílé čiré tekutiny našemu hostu.</p>
			<p class="MLP-text">U&#160;stolu s&#160;námi totiž seděl a&#160;obědval opět nějaký pán.</p>
			<p class="MLP-text">Byl to zřejmě tentýž pán, který byl u&#160;nás se strýčkem ten den v&#160;poledne, kdy vyhlásili mobilizaci. Byl to zřejmě on, i&#160;když příliš jist jsem si tím nebyl. Vždyť jsem tenkrát neměl ani čas si ho pořádně prohlédnout, odešel jsem z&#160;jídelny, neboť jsem náhle nemohl nějak dobře dýchat. Teď s&#160;námi seděl a&#160;obědval, bylo to zřejmě kvůli němu, že jsme obědvali v&#160;jídelně na prostřeném stole a&#160;měli tolik jídla, jinak se to nedalo vysvětlit. Host kývl a&#160;napil se a&#160;já si v&#160;té chvíli uvědomil, že si ho matka vlastně vůbec nevšímá. Byla zamyšlená, chvílemi hleděla na mísu s&#160;uchy, chvílemi na lustr, prohlížela noviny. Mám horečku, myslil jsem si, vidím to špatně. Proč by si ho nevšímala, když byl k&#160;nám pozván na oběd a&#160;sedí s&#160;námi? Jak by to vypadalo, aby si ho nevšímala? Kdo to vlastně je a&#160;proč mě ani neosloví, napadlo mě, to taky nevypadá příliš dobře… Začal jsem si ho nenápadně prohlížet. Vskutku, byl to zřejmě on, který byl u&#160;nás se strýčkem, když vyhlásili mobilizaci, a&#160;vypadal jako malíř. Jako malíř, i&#160;když neměl dlouhé vlasy, jaké snad malíři mívají, ani šálu nebo mašli, jak jsem jednou viděl na obraze, byl dost bledý a&#160;ani se pořádně nepodíval. Znovu se napil a&#160;pak si zapálil cigaretu. Na stole nebyl popelník, matka i&#160;Růženka to zřejmě přehlédly. Vstal jsem a&#160;donesl mu popelník z&#160;příborníku. Usmál se na mne a&#160;kývl. Pak pohlédl na noviny, které matka doprohlédla, a&#160;pak se otočil k&#160;oknu. Vstal jsem, pozdravil a&#160;odešel do svého pokojíku. Vzal jsem si bílé trenýrky, vlněné ponožky a&#160;šel jsem.</p>
			<p class="MLP-text">Křížový vrch zářil v&#160;krásném podzimním odpoledni jako malá zázračná hora a&#160;jeho fotbalové hříště, obehnané malou dřevěnou ohradou, bylo hladké, čisté, jako vymetené. A&#160;přestože byla už týden mobilizace a&#160;co chvíli mohla vypuknout válka, přišla téměř celá třída. Přišel Mínek, Kchony, Kopejtko, Carda, Datel, Doubek, dokonce i&#160;Fürst, ač toho vskutku nikdo nečekal, přišel i&#160;Kolomaz, ani jsem si nepředstavil, jak na ten Křížový vrch došel, vylezl nahoru tou dlouhou strmou příkrou alejí, plnou listí, strčil Chvojkovi kus kandované hrušky a&#160;dal také jiným, pak začalo rozdělování hráčů.</p>
			<p class="MLP-text">Grund hodil korunu a&#160;lvíček padl na Buku. Vybral si Hlásného. Pak volil Brachtl a&#160;vybral Císaře. Pak Buka zvolil Tieftrunka. Nemají se rádi, ale co naplat. Tieftrunk je nejstarší a&#160;patří mezi nejlepší hráče. Pak volil Brachtl a&#160;vybral Bronowského. Pak Buka zvolil Arnsteina a&#160;Brachtl Chvojku. Pak Buka volil Katze a&#160;Brachtl Čeňka. Pak Buka zvolil Bernarda, a&#160;v&#160;té chvíli se za plotem objevil Kocourek s&#160;druhým míčem a&#160;Brachtl okamžitě zvolal, že volí Kocourka. A&#160;tak dále. Pak zřejmě přišla chvíle, kdy výběr všech lepších hráčů byl u&#160;konce a&#160;byla řada na Brachtlovi, aby volil z&#160;toho, co zbylo. A&#160;tu tam postával i&#160;Kolomaz, který sotva jde, natož aby běžel, kousal perník a&#160;přihlížel, a&#160;Brachtl volil Kolomaze… Stál jsem celou tu dobu za chlapci, kteří se přišli dívat, za Mínkem, Kchonym, Doubkem, Kopejtkem a&#160;ostatními, nebylo mě ani vidět, ale Brachtl o&#160;mně věděl. Buka mě pak zahlédl a&#160;vykřikl mé jméno. Zatím přišlo k&#160;hříšti několik lidí, kteří se tu procházeli na slunci, paní s&#160;kočárkem stoupla si do rohu k&#160;plotu, pak nějaký člověk ve zlatých brýlích a&#160;jiný, dost bledý, prošedlý, v&#160;klobouku. A&#160;Mínek si zatím už sedl na lavičku pro diváky, také Kchony, Carda, Kopejtko, Datel a&#160;Fürst si sedli na lavičku pro diváky, a&#160;Doubek křičel, kde máme pohár. Jestli ne, tak že má být aspoň kytice pro toho, kdo dá nejlepší gól. Kytice růží. Že ji objedná během zápasu, Doubek je kejklíř. Ale to již Grund pískl a&#160;zápas začal. A&#160;má horečka?</p>
			<p class="MLP-text">Rozhodně bylo počasí na trenýrky a&#160;košile, v&#160;nichž jsme všichni hráli, odpoledne bylo opravdu krásné, slunce jasné, klidné, i&#160;když příliš nehřálo, dalo se tušit, že se zahřejeme hrou. Mně ale bylo horko hned od začátku, ačkoliv jsem zatím téměř nehrál. Znená­hla však míč začal divoce lítat po hříšti a&#160;mně se zdálo, jako by mi horečka přestávala vadit. Snad to vyvolaly nečekané příležitosti zasáhnout do hry… byly to zpočátku jen drobnosti, třeba odkopnout míč do středu hříště, hrál jsem na beku, ale postupně jich přibývalo a&#160;má horečka se rozplývala čím dál víc. Pohlédl jsem na lavičku, kde seděli diváci ze třídy, a&#160;napadlo mi, jestli bych jim neměl ukázat, jak umím hrát. Pak jsem pohlédl dopředu na hříště, kde běhal Brachtl, a&#160;napadlo mě, že budu hrát, jak nejlépe umím. Aby poznal, jak se mýlil, když si mě nezvolil, aby se příště musel se mnou domlouvat, abych hrál na jeho straně, abych se mohl rozmýšlet a&#160;říci, že budu hrát s&#160;Bukou, když už jsem na něho zvyklý, ale což to… Hlavou mi projela všechna ta jeho přezírání z&#160;posledních dnů, ty cigarety, jízdní kolo, procházky při zatemnění, a&#160;hlavně to, co mi řekl u&#160;květinového koberce v&#160;parku. Válka není pro beránky. Je jen pro ostřílené… A&#160;tím se to rozhodlo. Zlo nenápadně a&#160;tiše osnovalo svou síť a&#160;nevinná poupata se rozvíjela v&#160;růže…</p>
			<p class="MLP-text">Konečně Grund pískl, první poločas skončil 1:1. Diváci ze třídy se zdvihli z&#160;lavičky a&#160;vběhli na hříště, někteří lidé, kteří sledovali hru, pomalu odcházeli, jiní ale ještě zůstali. Paní s&#160;kočárkem v&#160;rohu u&#160;plotu začala zvolna popojíždět sem a&#160;tam, kolébat děcko, pak se pomalu rozjela podél kraje k&#160;druhému rohu hříště. Člověk ve zlatých brýlích si ty brýle sundal a&#160;začal si je čistit nějakým hadříkem, jehož barvu jsem na tu dálku neviděl. Ten bledý, prošedlý, v&#160;klobouku, hleděl na hříště do míst, kde jsem stál, a&#160;když viděl, že se na něho dívám, pomalu vykročil podél hříště za paní s&#160;kočárkem… Pak ke mně přistoupil Buka a&#160;řekl, jestli bych po přestávce nehrál za Bernarda na levém křídle, protože dovedu dobře kopat levou nohou. „Ty dobře kopeš levačkou,“ řekl mi, „nejsi trochu levičák?“ A&#160;když jsem řekl, že ne, řekl, že je škoda, že tu není brácha, kdy k&#160;nim přijdu… Postoupil jsem tedy z&#160;beka na levé křídlo. Po mé pravici byl Hlásný, Buka a&#160;Tieftrunk, za mnou Arnstein. Proti mně stál Bronowski.</p>
			<p class="MLP-text">Když Grund odpískal začátek druhého poločasu, nad námi na jasném nebi zadunělo, zahřmělo, přelétl roj letadel, vzpomněl jsem si, že je mobilizace, a&#160;zaslechl jsem Kchonyho na lavičce vypísknout, zda už není válka. Doubek vyskočil z&#160;lavice a&#160;běžel do rohu hříště k&#160;plotu, snad šel už objednávat ty růže pro nejlepší hráče. Člověk ve zlatých brýlích si už brýle dávno nečistil, popošel k&#160;paní s&#160;kočárkem a&#160;pak k&#160;soupeřově brance. Ten bledý, prošedlý, v&#160;klobouku, se pomalu ubíral podél lajny ke středu hříště a&#160;přitom pozorně sledoval míč. No a&#160;pak dal Hlásný gól a&#160;vedli jsme 2:1. A&#160;pak přišla chvíle, kdy soudce Grund začal nadržovat druhé straně.</p>
			<p class="MLP-text">Začal nám pískat chybu za chybou, a&#160;nejvíce chyb pískal mně. Zřejmě mi chtěl v&#160;této chvíli dokázat svou převahu, snad proto, že jsem ho stále přehlížel, a&#160;já čím dál víc cítil, že to dobře neskončí. Horečku jsem už téměř vůbec necítil, jen kdesi na dně hlavy mi vířily myšlenky na Brachtla z&#160;minulých dní, na všechna ta jeho přezírání, a&#160;něco se ve mně stále více probouzelo, vzrůstalo a&#160;vzpíralo. Ke Grundovu pískání jsme mlčeli celých pět minut. Započalo to teprve ve chvíli, kdy odpískal u&#160;Arnsteina ruku. Buka protestoval, Brachtl se Grunda ovšem zastal, ale my všichni na Bukově straně jsme volali, že Grund švindluje. Urazil se a&#160;začal být pánovitý. Chtěl praštit píšťalkou o&#160;zem, ale pak jen kopnul do kamínku a&#160;na mne se několikrát chladně koukl. Věděl jsem už jistě, že to dobře neskončí, a&#160;přišlo to dřív, než jsem se nadál. Srazil jsem se s&#160;Bronowským, který hrál proti mně na soupeřově křídle, a&#160;Grund pískal, že jsem Bronowského strčil. Byl z&#160;toho poprask, Brachtl se Grunda ovšem zase zastal. A&#160;tu, jak jsme několik vteřin stáli s&#160;Bronowským proti sobě, setkali jsme se očima, a&#160;pak jsem už ani nevěděl, jak mě ta skvělá věc napadla. Oslovil jsem Bronowského křestním jménem. Aby byl upřímný a&#160;pomohl mi. Aby to takhle nenechával. Že na tom právě teď nesmírně záleží a&#160;já mu to nikdy nezapomenu. A&#160;Bronowski vskutku zvolal, že jsem do něho nestrčil. Že jsem se ho ani nedotkl. I&#160;když to nebyla tak docela pravda. A&#160;jakmile to řekl, vzal jsem si na tom velkém hříšti slovo…</p>
			<p class="MLP-text">„Takhle to dál nejde,“ křikl jsem, „soudce nadržuje tamtěm, nebo je hlupák a&#160;neumí soudcovat. A&#160;vůbec,“ rozkřikl jsem se na Grunda, „nech toho a&#160;táhni z&#160;hříště. Pse pitomej!“</p>
			<p class="MLP-text">Na chvíli úplně strnul. Strnuli i&#160;ostatní. Strnul jsem i&#160;já. Grund sekl píšťalkou o&#160;zem, kopl do ní a&#160;šel. Hoši z&#160;laviček na něho koukali, Kopejtko udělal nějakou poznámku a&#160;on mu odsekl, aby nekecal, koukali na něho i&#160;lidé z&#160;druhé strany hříště, i&#160;ta paní s&#160;kočárkem v&#160;rohu u&#160;plotu, i&#160;ten člověk ve zlatých brýlích, i&#160;ten bledý, prošedlý, v&#160;klobouku, ale ten spíš než na něho hleděl na mne. Po zápase ke mně Grund přišel a&#160;vmetl mi do tváře hrozné slovo, které se doma občas vysloví, když se čtou noviny nebo poslouchají zprávy: <span class="MLP-znak-kurziva-11b">„Esesáku!“</span> Snad bych ho byl uhodil. Už jsem skrčil ruku. Ale dřív než jsem ji zdvihl, Grund ucukl, nějak se stáhl, nepochopitelně rychle se změnil. Že jsem mu to neměl dělat, řekl, a&#160;pohlédl na mě vyčítavě, že to ode mne nečekal. A&#160;já toho v&#160;té chvíli najednou taky litoval. I&#160;když ho nesnáším pro jeho pánovitost. Řekl jsem, že nejsem esesák. Že jistě zase bude soudcovat, a&#160;aby to už pustil z&#160;hlavy. Že je to vyřízeno. Divže mi nepodal ruku. Zdálo se mi dokonce, že mě chce obejmout. Ale případ s&#160;Grundem se ani dost málo netýkal zla, které v&#160;druhém poločase uzrávalo a&#160;na konci zápasu, když ke mně přišel a&#160;řekl esesáku, bylo už docela zralé…</p>
			<p class="MLP-text">Házela se chyba mezi mnou a&#160;Bronowským a&#160;hrálo se dál bez soudce.</p>
			<p class="MLP-text">A&#160;pak se stalo, že jsem dal gól.</p>
			<p class="MLP-text">S&#160;pomocí jejich beka Kolomaze.</p>
			<p class="MLP-text">Právě ve chvíli, kdy nad námi zahřměla další letadla.</p>
			<p class="MLP-text">Naše jedenáctka propukla ve vítězný pokřik, vyhrávali jsme 3:1. Paní s&#160;kočárkem pustila na chvíli kočárek, člověk ve zlatých brýlích u&#160;plotu nahlas zvolal „bravo“, ten bledý, prošedlý, v&#160;klobouku, stál poblíž lajny a&#160;hleděl na mě povzbudivě, pokud jsem mohl vidět. Ale Brachtl najednou volal, že gól neplatí. Že jsem byl v&#160;ofsajdu… A&#160;obrátil se na Grunda, stojícího u&#160;lavičky, ale Grund byl červený a&#160;vzteklý a&#160;nechtěl o&#160;ničem vědět…</p>
			<p class="MLP-text">Brachtl byl nakonec umlčen Bukou, Hlásným, Tieftrunkem a&#160;ostatními a&#160;já jsem měl v&#160;té chvíli chuť vmést mu do tváře, aby si to vypořádal s&#160;Kolomazem… Ale nejen to, ještě spoustu jiných věcí… Doubek, který se už zatím dávno vrátil od plotu na lavičku, zamával rukama a&#160;volal, že běží pro kytku. Brachtl na něho křikl „blbče“ a&#160;pak jen křikl, že je to podvod, ale že se nebude kvůli jednomu <span class="MLP-znak-kurziva-11b">pitomému </span>gólu přít, hráli jsme dál. Rychle a&#160;nelítostně, do konce zbývalo asi deset minut. Chtěli urvat, co se dalo. Do konce zbývalo deset minut a&#160;na západě se začínala mračit obloha…</p>
			<p class="MLP-text">Arnstein mi kopl míč a&#160;já jsem běžel podél kraje hříště kolem bledého, prošedlého muže v&#160;klobouku směrem k&#160;paní s&#160;kočárkem, k&#160;soupeřově brance. Můj soupeř Bronowski mi nestačil. A&#160;tu se ke mně přihnal z&#160;pravé strany Brachtl. Poprvé v&#160;zápase jsme se střetli tváří v&#160;tvář…</p>
			<p class="MLP-text">Oddychoval prudce a&#160;hlasitě. Rval míč chodidlem své okované boty zpod mých bot a&#160;dařilo se mu to. Byl silnější. A&#160;pak, aniž se díval nalevo napravo, kopl prudce do míče a&#160;míč mi vyrazil nadobro. Byl z&#160;toho jejich aut, ale bylo to pro ně výhodnější. Bylo mi velmi horko. Všiml jsem si, že paní s&#160;kočárkem poodběhla k&#160;plotu.</p>
			<p class="MLP-text">Za chvíli mi kopl míč na křídlo Buka a&#160;zase jsem vyrazil podél hříště k&#160;jejich brance a&#160;zase Bronowski nestačil, byl zřejmě už trochu unaven. A&#160;tu se Brachtl přihnal podruhé a&#160;znovu jsme se střetli tváří v&#160;tvář…</p>
			<p class="MLP-text">Dýchal prudčeji a&#160;hlasitěji než prve. Rval mi míč z&#160;nohy okovanou botou, nedíval se přitom nalevo ani napravo. Pak několikrát kopl do míče, až se nám pod botami zaprášilo od drobných kamínků, a&#160;míč mi zase vyrval. Za křiku a&#160;volání se s&#160;ním hnal dopředu a&#160;podal jej Kocourkovi. Paní s&#160;kočárkem se krčila u&#160;plotu a&#160;chvěla se, bledý, prošedlý muž v&#160;klobouku si klobouk sundal a&#160;hleděl na mne. Cítil jsem horkost v&#160;těle. Snad se připomínala má horečka, na kterou jsem mezitím téměř zapomněl. Na západě přibývalo mračen a&#160;někde ve velké dálce se ozvalo hřmění. Nebyla to ale bouřka, byl to hukot letadel, která letěla kdesi daleko za městem.</p>
			<p class="MLP-text">A&#160;konečně jsem chytil míč od Tieftrunka a&#160;všichni se hnali dopředu, protože jsem letěl k&#160;nepřátelské brance. A&#160;tu jsme se střetli s&#160;Brachtlem tváří v&#160;tvář potřetí…</p>
			<p class="MLP-text">Cítil jsem na své zpocené tváři jeho zlost a&#160;vztek, horkost jeho dechu, který lehce voněl peprmintem, vzpomněl jsem si znovu na vše, co mi v&#160;posledních dnech dělal, ta přezírání, cigarety, jízdní kolo, procházky při zatemnění, a&#160;hlavně květinový koberec, ta válka, která je jen pro ostřílené, při níž bych se zhroutil, sesul, zašel… Zatočila se mi hlava, zahlédl jsem před jejich brankou pohupovat se a&#160;klátit dlouhý stín, snad tam kousal perník, slyšel jsem kolem sebe křik, spatřil jsem na západě temné nebe a&#160;slyšel dunění letadel…, a&#160;když mi už za strašného křiku vyřvával míč a&#160;chystal se do něho prudce kopnout a&#160;nedíval se nalevo napravo, tu už jsem se také nedíval nalevo napravo, ba ani na zem, a&#160;pak jsem zavřel oči a&#160;vší silou kopl.</p>
			<p class="MLP-text">Zhroutil se do droboučkého štěrku hříště.</p>
			<p class="MLP-text">Co se dělo pak, bylo už velmi nejasné a&#160;mlhavé.</p>
			<p class="MLP-text">Přihnal se člověk ve zlatých brýlích a&#160;sklonil se nad ním. Přišel bledý, prošedlý, s&#160;kloboukem v&#160;ruce, jeho tvář jsem v&#160;té mlze téměř nevnímal. Kdesi za hříštěm, kam bylo vidět otevřeným plotem, prchala paní s&#160;kočárkem, až se jí prášilo od koleček. Pak jsem zahlédl jasné hnědé oči Mojžíše Katze, který na mě vyčítavě hleděl. Když se ho Katz, Arnstein a&#160;Buka chopili, aby mu pomohli z&#160;hříště, náhle je lehce odstrčil, obrátil se k&#160;místu, kde se zhroutil, sehnul se a&#160;něco zdvihl ze země. Zahlédl jsem v&#160;mlze, co to bylo, měl to zřejmě v&#160;kapse u&#160;trenýrek, a&#160;jak upadl, ztratil to, cítil jsem, že horečka mě teď skoro zmáhá a&#160;v&#160;hrudi mě cosi stisklo a&#160;stáhlo. Zdvihl ze země tu mou skleněnou opici.</p>
			<p class="MLP-text">Vyhráli jsme 3:1. Mnozí mi potřásali rukou. Katz hleděl stranou, všiml jsem si. A&#160;pak se přihnal Doubek s&#160;kyticí. „Za <span class="MLP-znak-kurziva-11b">nesmrtelné</span> zásluhy v&#160;mistrovství světa,“ vyrážel a&#160;podal mi kytici. Ač neměl v&#160;ruce nic než prázdný vzduch… Doubek je kejklíř… z&#160;kytice čněla ta nejkrásnější, nádherně rozvitá růže.</p>
			<p class="MLP-text">A&#160;pak jsme šli.</p>
			<p class="MLP-text">Velmi nejasně a&#160;mlhavě.</p>
			<p class="MLP-text">Dlouhou příkrou strmou alejí z&#160;Křížového vrchu, plnou suchého spadlého listí.</p>
			<p class="MLP-text">Šel s&#160;Mínkem a&#160;Bukou kus přede mnou, kulhal. Před nimi šel Tieftrunk s&#160;cigaretou a&#160;ještě s&#160;někým, na jednom místě dvakrát do něčeho kopl, co leželo u&#160;cesty v&#160;listí. Grund šel s&#160;Katzem a&#160;ještě s&#160;jinými hned za mnou, dost mluvil.</p>
			<p class="MLP-text">„Ty za to nemůžeš,“ řekl mi, když jsme došli k&#160;místu, kde <span>Tief­­­t­runk</span> do něčeho kopl, „ty jsi mu ani nemohl pomoci z&#160;hříště, když to udělali oni. Ten pán v&#160;těch zlatých brýlích byl možná doktor. Ten druhý, ten bledý, šedivý s&#160;kloboukem, byl možná bývalý soudce. Dost tě pozoroval.“</p>
			<p class="MLP-text">Dole mezi stromy mizela zapálená cigareta v&#160;Tieftrunkových ústech, a&#160;když tam Brachtl s&#160;Mínkem a&#160;Bukou došli, dalo se do drobného deště. Do drobného stříbrného deště z&#160;mračen na západním nebi, která teď houstla, jako by měla přijít smršť. Pak nad námi v&#160;tom drobném stříbrném dešti přelétlo deset velkých temných bombardérů. Letěly nad námi tak nízko, že se zdálo, že narazí na příkrou strmou alej anebo na větve stromů, na jejich vlhkých křídlech bylo možno jasně rozpoznat tříbarevné kruhy, ovšem, byla mobilizace. Pak se objevila vlhká dlážděná ulice s&#160;auty a&#160;tramvajemi a&#160;mně se zdálo, že nasedl s&#160;Mínkem do tramvaje, která se právě rozjížděla ze stanice a&#160;byla tak strašně přeplněná, jako by právě končila kina a&#160;lidé jeli domů. Buka poblíž stanice na nás zamával a&#160;zmizel za jedním nákladním autem, které uhánělo za tramvají. Z&#160;mračen na západním nebi, která rychle houstla, se nad ulicí rozprostřelo jakési nažloutlé šero.</p>
			<p class="MLP-text">Když jsem přišel domů a&#160;vešel do jídelny, kde se jedině svítilo, matka a&#160;Růženka, které tam seděly na židlích s&#160;rukama v&#160;klíně a&#160;bezvýrazně hleděly na dveře, se polekaly. Co se probůh stalo, lekly se, když jsem vstoupil, co se stalo, že jsem od slz. Řekl jsem, že to nejsou slzy, ale déšť, pod Křížovým vrchem pršelo. Že mám snad horečku. A&#160;vyhrkl jsem, proč se děsí, co se děje. Teprve pak jsem si všiml, že hraje rádio a&#160;v&#160;křesle u&#160;zrcadla poblíž příborníku, na němž stál šálek kávy a&#160;sklenka, sedí náš polední host. Vyvalil jsem oči, on trochu povstal a&#160;uklonil se, já se též uklonil a&#160;pak jsem klesl na židli.</p>
			<p class="MLP-text">„Co se děje,“ řekla Růženka, „je odtroubeno.“</p>
			<p class="MLP-text">„Už nikdo nebude rukovat,“ řekla matka, „je po zatemnění, sirénách, mobilizaci.“</p>
			<p class="MLP-text">„Hitler obsazuje Sudety bez války,“ řekl host a&#160;maličko pohnul rukou, jako by dělal nějaký jemný tah štětcem.</p>
			<p class="MLP-text">„Bez války?“ vyhrkl jsem, „Hitler obsazuje Sudety? <span class="MLP-znak-kurziva-11b">Bez války?</span>“</p>
			<p class="MLP-text">„Bez jediného výstřelu a&#160;kapky krve,“ host se usmál, „to jest milosrdně, bez krveprolití…“</p>
			<p class="MLP-text">Vytřeštil jsem na něho zrak, hleděl na mě jako malíř, ač neměl šálu ani mašli a&#160;ani nedržel štětec, ale mohl jej držet, viděl jsem ho jen velmi mlhavě a&#160;neurčitě, stejně jako matku a&#160;Růženku, které teď stály nade mnou, jako by mi měřily horečku. Ale o&#160;jeden zlomek vteřiny dřív, než jsem se na něho mohl podívat trochu klidněji, sklenulo se v&#160;jídelně nesmírné ticho, v&#160;němž jako by pohasínal rozsvícený lustr nad stolem, a&#160;ještě dřív, než se to stalo, ba ještě o&#160;zlomek předtím, než Růženka vyřkla, že je odtroubeno, a&#160;matka vyřkla, že je po mobilizaci, válce, a&#160;host řekl: „bez výstřelu, milosrdně, bez kapky krve,“ zjevila se mi žhavá červená rozkvetlá růže.</p>
			<p class="MLP-text">Stalo se něco neuvěřitelně zlého.</p>
		</div>
</body>
</html>