<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>variace_pro_temnou_strunu-23</title>
		<link href="../Styles/variace_pr_idstyles.css" rel="stylesheet" type="text/css"/>
	</head>
	<body id="variace_pro_temnou_strunu" xml:lang="cs-CZ">
		<div>
			<p id="toc_marker-22" class="MLP-uroven2-kapitola"><a id="x.35765"></a>22</p>
			<p class="MLP-text-bez1radku">Paní Hronová seděla v&#160;kuchyni u&#160;okna, za nímž byla tma, jaká bývá večer v&#160;říjnu, Hron stál v&#160;rohu, držel domácí telefon a&#160;někoho poslouchal, bylo jasné koho, nad stolem svítila lampa. Když jsme vešli, paní Hronová vstala, běžela ke kamnům, chytila tam u&#160;truhlíku dřevěný špalek a&#160;vynesla jej do pokoje. Když se vrátila zpět, nabídla nám židle a&#160;řekla: „Zvláštní případ.“ A&#160;Růženka hned vyhrkla, oč jde. Zda snad o&#160;ten odjezd pana prezidenta do Londýna, nebo o&#160;válku, o&#160;níž se ani teď, po těch Sudetách, nepřestalo mluvit, ale paní Hronová se usmála a&#160;zavrtěla hlavou. „Počkejte, dám napřed trochu šípkového vína, žijem jako v&#160;bouřce,“ řekla. A&#160;Hron v&#160;rohu do telefonu kývl, telefon pověsil a&#160;šel si sednout ke stolu naproti nám. „Dá napřed trochu šípkového vína, žijem jak v&#160;bouřce,“ vycenil na nás chrup a&#160;pak složil na stůl obrovské svalnaté ruce, plné černých chlupů na zápěstí, a&#160;zahleděl se na popelník. Chvíli jsem pozoroval, jak tak mlčky sedí a&#160;hledí na popelník, a&#160;myslil jsem si, snad nám dnes nebude zas něco vyprávět? Pak paní Hronová přinesla šípkové víno a&#160;nalila je do tří sklenic. U&#160;čtvrté zřejmě trochu zaváhala, a&#160;já se musil jenom usmát. Správce na mě koukl, mávl rukou a&#160;paní správcová pak nalila i&#160;mně.</p>
			<p class="MLP-text">„Tak na zdraví,“ chňapla Růženka sklenku a&#160;celou ji do sebe obrátila, my ostatní jsme upili jen zpola. Správce hodil hlavou a&#160;paní Hronová nalila Růžence druhou sklenici.</p>
			<p class="MLP-text">„Ale co,“ začal správce nedbale, „žádnej odjezd pana prezidenta, žádná válka, žena myslí to s&#160;tím <span class="MLP-znak-kurziva-11b">trezorem</span>. No co…,“ zdvihl oči, když Růženka slabě vykřikla, „případ s&#160;trezorem je přece běžnej, co je na tom divnýho? Je to loupež a&#160;páše ji kasař. Těch na tomhle božím světě je,“ mávl rukou k&#160;Růžence, „to byste koukala. Jen mít dobrej paklíč, hasák a&#160;nebozez, doporučuje se taky dobrej vrták, pilka a&#160;dláto, no a&#160;ovšem nějaký to vzdělání, to dá rozum, jinak s&#160;tím vote­vřete leda konzervu. Že byl tenhle případ zvláštní,“ sáhl do kapsy a&#160;vyndal cigaretu, „to je proto, že neměl s&#160;lupem co dělat. Že měl co dělat,“ zapálil si, „s něčím úplně jiným. Prostě,“ <span>vyfoukl</span> kouř, „bylo to tak. Jeden bohatej soukromník, dejme tomu, že byl soukromník, co já vím, byl bezdětnej. Bezdětnej je na tomhle božím světě leckdos, ale ne každej bezdětnej adoptuje…,“ trochu se ušklíbl a&#160;pohlédl na mě, „cizí dítě. Tenhle bohatej soukromník to udělal. Prostě jednoho krásnýho lednovýho rána, když padal takovej drobnej snížek a&#160;mrzlo, že až ze střech padali ptáčkové, našla policie v&#160;jednom průchodě na Starým Městě peřinku a&#160;v&#160;ní dvě novorozeňata, dvojčata, to dá rozum, nějaká zvrhlá matka je tam dala na chodník ke zdi, dodnes se ví to místo, bylo to v&#160;průchodu u&#160;jednoho kšeftu, ale to je ve­dlejší. Policie,“ správce vyfoukl kouř, „dala děti do nalezince a&#160;pátrala po matce, to kvůli pořádku, i&#160;když se ví, že to nemusí mít úspěch. V&#160;tomhle případě to taky úspěch nemělo, nebo aspoň, pokud se ví, abych byl přesnej…,“ správce vyfoukl kouř, „policie na kartu žádnou chycenou matku nezapsala. No a&#160;ten soukromník, o&#160;kterým jsem mluvil, se tedy o&#160;ty děti přihlásil a&#160;adoptoval je. Jenže jedno z&#160;dvojčat si brzy odnes na perutích anděl Páně, holt asi nepřečkalo nachlazení z&#160;dlažby, bylo to, jak jsem řekl, v&#160;lednu, když padal sníh a&#160;zmrzlí ptáčci ze střech, zbylo tedy z&#160;vůle Páně jen to dvojče druhý… A&#160;abych vás moc nenapínal,“ správce sklepl popel do popelníku, <span>„i ten</span> soukromník, novopečenej otec, slídil po zvrácený matce. Slídil po ní na vlastní, jak říkáme, pěst. Proč po ní slídil,“ správce zase sklepl popel, „jistě ne proto, aby někdy moh říct děcku, hele, to byla tvá matka, to se těmhle děckám neříká, slídil po ní jen tak, ze svýho soukromýho zájmu, byl to přece soukromník. No a&#160;co se nepovedlo policii, nebo aspoň, abych byl přesnej, co nikdy neměla na kartě, to se povedlo milýmu soukromníku. Tu matku vyslídil. Jak, to je vedlejší, stačí říct, že už když ty děti z&#160;průchodu adoptoval, nějaký podezření měl, a&#160;to se pak ukázalo správný.“ Správce se na chvilku odmlčel, zdvihl oči zpod obočí a&#160;odklepl popel. Pak pokračoval dále.</p>
			<p class="MLP-text">„Zajímavý na tom je,“ pokračoval dále, „co tu bylo, jak říkáme, proti všem pravidlům čili statistice. Podle statistik dávaj totiž děti na ulice ponejvíc svobodný matky z&#160;nižších vrstev. Takový všelijaký angelitky, vrány, pologramotný, debilní a&#160;lehký ženský, znásilněný<span>… no</span> nelekejte se, slečno, to je vodbornej výraz, kterej nejde vopsat… prostě chudý ženský, který sotva chlebem vezdejším uživí sebe, pradleny, číšnice, pomocný dělnice a&#160;tak. Tahleta k&#160;nim ale nepatřila. Tahle vyšla měšťanku a&#160;dvouroční obchodní školu, kde se naučila třískat do psacího stroje, vyřizovat telefony, snad i&#160;anglicky, čertví, německy tlachala jistě a&#160;na živobytí měla. Ty děti by byla klidně uživila,“ řekl správce a&#160;svraštil nízké čelo, „byla by je uživila skvěle. Byla by jim mohla koupit i&#160;barák a&#160;auto…“</p>
			<p class="MLP-text">„Byla to bohačka?“ podivila se Růženka a&#160;napila se vína, a&#160;správce na ni pohlédl a&#160;kývl.</p>
			<p class="MLP-text">„Uhodla jste,“ řekl, „byla to bohačka. Neřekl jsem vám ještě, že když ty děti odložila v&#160;průjezdu, získala nějakej kapitál. No jak…,“ ušklíbl se, „asi ňákým štěstím. Vyhrála v&#160;ňáký lotrii či co… Prostě, na děti měla, byla zvrhlá. No a&#160;to drama je v&#160;tom, že ten novopečenej otec, soukromník, když tuhle zvrhlici vyslídil, si ji vzal za sekretář­ku. Tak si to vybavte,“ správce vycenil chrup a&#160;koukl na nás, „stala se sekretářkou člověka, o&#160;kterým by jí bylo ani ve snu nenapadlo, co o&#160;ní ví, natož aby jí napadlo, že to malý děcko, co má, je její vlastní odložený dítě…“</p>
			<p class="MLP-text">„Děsné,“ zvolala Růženka a&#160;napila se, „děsné. On byl ženatý?“</p>
			<p class="MLP-text">„To je vedlejší,“ řekl správce a&#160;odklepl popel do popelníku, „snad byl ženatej, snad rozvedenej, snad byl vdovec, čertví. Fakt je, že tahle přišla k&#160;němu jako sekretářka a&#160;neměla potuchy, ke komu vlastně leze.“</p>
			<p class="MLP-text">„Nemohla to vědět,“ kývla Růženka, „nebyla jasnovidná.“</p>
			<p class="MLP-text">„Máte recht,“ kývl správce, „to by bejvala musela bejt jasnovidná… No a&#160;na týhle dámě byly, jak říkáme odborně, dvě věci typický: jedna byla ta, že ráda utrácela čas různým trajdáním. Najednou ji něco chytlo, chňapla kufr a&#160;jela na dva dni někam k&#160;řece nebo na tejden do hor nebo na dva tejdny někam,“ správce vycenil chrup, „do horoucích pekel…“</p>
			<p class="MLP-text">„Blázen?“ vpadla Růženka, správce však jen vyfoukl kouř.</p>
			<p class="MLP-text">„Ani ne,“ řekl, „když, tak jen trochu, kdo, prosím vás, není blázen? Blázen je každej. Ten soukromník třeba cestoval taky. Často jezdil sem a&#160;tam, na rozličný záhadný výlety, ale tohle je pro ten případ vedlejší, takže jsem o&#160;tom moh mlčet. Ta druhá typická věc na tý sekretářce byla, že měla nápadně krátkej krk. Brada se jí dotýkala hrdla a&#160;tuhle vzadu…,“ správce si sáhl na svou mohutnou šíji, „měla už lopatky. Ale to sem taky ani nepatří, viď…,“ otočil se k&#160;ženě, a&#160;když paní Hronová jen mlčky kývla, pokračoval: „Hlavní je to, že soukromník, když si ji vzal za sekretářku, začal znenáhla spřádat svý sítě. Začal ji hezky pěkně pomaloučku polehoučku soužit a&#160;týrat. Vy se asi v&#160;duchu ptáte, proč, mělo by to vyplynout z&#160;mýho vyprávění. Ale když to nevyplyne, tak se nic nestane. Byl to zkrátka charakterní člověk a&#160;chtěl, když to neprovedla policie, matku svýho děcka potrestat sám. Taky chtěl zažehnat, aby děcko bylo po ní. Chtěl z&#160;něho mít statečnýho mládence, kterýmu by ve stáří odkázal jmění, a&#160;ne nějakou zvrhlou potvoru po matce. Prostě ten soukromník ji začal soužit a&#160;týrat, a&#160;dělal to šikovně, byl to chytrej člověk, věděl, že kdyby to dělal špatně, byla by mu mohla dát vejpověď a&#160;upláchnout. Dobře ji platil a&#160;práce dával málo, aby se nepřetrhla, jen tak ňákej telefon a&#160;sem tam třísknout do psacího stroje, zato ji však mučil, jak říkáme, duševně. Tak jednou nechal na svým stole v&#160;pracovně fotografii. Fotografii toho svýho adoptovanýho syna. No samozřejmě že ho nepoznala, zvlášť když bylo to dítě už větší a&#160;bylo jenom jedno, ale na obrázek zírala, a&#160;když pak měla klepat na stroji, pletla si písmenka a&#160;řádky. Jindy si dal na stůl fotografii děckýho pohřbu. Ve předu šli funebráci s&#160;černejma chocholema a&#160;zlatejma lampasy, takový maškarády…,“ správce vyfoukl kouř a&#160;pohlédl do rohu kuchyně za má záda, kde stála skříň…, „vzadu šla ňáká truchlící žena v&#160;černým a&#160;uprostřed se nes vůz, v&#160;kterým za sklem a&#160;vyřezávanejma andílkama se vezly dvě malý děcký stříbrný rakvičky, no tohle už bylo silný. Když to sekretářka na stole zhlídla, lapla po dechu a&#160;vyvalila na to voči. Ta její brada na hrdle se jí začla třást. Je vám snad jasný,“ správce na nás pohlédl, „že o&#160;osudu těch svejch chudáků neměla potuchy. Myslila si asi, že obě zemřely, bodejť by ne, když je nechala v&#160;průjezdu, bylo jim několik dní a&#160;padal sníh a&#160;mrzlo, že ptáci padali ze střech… Tedy brada na hrdle se jí třásla, ale když vešel do kanceláře soukromník, dělala jakoby nic, začala si stříhat nehty. To víte, že to na ní poznal, nebyl hloupej. Pozdějc, když byla v&#160;kanceláři, se sám zadíval na obrázek a&#160;třeba vzdychl. To je tak osud, vzdychl jen tak jako vedle a&#160;hleděl na obrázek, takový malý dvojčata a&#160;oni takhle umřou. Chudák ta jejich matka za tím vozem, vždyť tý aby to utrhlo srdce, vy to holt nechápete, vy jste přeci nikdy žádný děti neměla… Pak jí začal třeba mezi prací naznačovat, že jsou jistý tajný věci, který člověk ví, ale skrývá, a&#160;že lidi, jako je on, je nejčastějc skrývají v&#160;deskách na stole. Měl na svým stole takový temný desky, v&#160;kterejch schválně nechal kus papíru s&#160;různým naškrábaným písmem, sekretářka, když odešel, sekla pudrem a&#160;na desky se vrhla jako divá… je vám něco, slečno,“ správce koukl na Růženku, která se náhle zachvěla, a&#160;když Růženka zavrtěla hlavou, pokračoval: „Nebo jí naznačil, že tyhle tajný věci můžou bejt taky v&#160;knihovně, kterou měl v&#160;kanceláři, hele…,“ hodil hlavou na ženu, „zavři tu skříň, už se zase votevírá,“ a&#160;paní správcová vstala od stolu, zavřela skříň za mými zády, která předtím zaskřípala, „prostě v&#160;knihovně,“ kývl správce, když si paní správcová zas rychle sedla za stůl, „no a&#160;sekretářka se vrhla na knihovnu, div si nevyvrkla nohu. Ale našla tam jen samý obyčejný knihy, možná že sem tam i&#160;ňákou strašnou, až ji napadlo, co by asi našla v&#160;její dolní části, která byla zamčená a&#160;zasklená, kdyby tak do ní kopla…, ale slečno,“ správce koukl na Růženku a&#160;vyfoukl kouř, „vám něco je, snad se nebojíte války, dopijte to, žena vám ještě naleje.“ A&#160;když Růženka chvějíc se dopila a&#160;paní správcová jí hned znovu nalila, správce odklepl cigaretu a&#160;řekl:</p>
			<p class="MLP-text">„No a&#160;pak přišel čas, že jí pomalu začal vykládat o&#160;tom, že některý lidi ani svý děti v&#160;rakvích pohřbít nemusejí, že je třeba můžou mít doma. Doma kostřičky svých dětí, buď dvou, nebo jednoho, podle toho, kolik jich měli, kostřičky dobře schovaný, třeba zakopaný s&#160;povolením městskýho úřadu na zahradě, kterou však každej u&#160;baráku nemá…,“ správce pohlédl oknem kuchyně do tmy, „a tak je třeba mají schovaný i&#160;v&#160;bytě… a&#160;pak pomaloučku polehoučku začal, jak se říká, upoutávat její pozornost na almaru. Víte, na tu almaru, co měl v&#160;kanceláři. Jo, vy asi nevíte, že se almara říká trezoru, tak tedy na trezor. Byl to velkej trezor, vlastně to byly ve zdi celý jedny dveře… hele,“ otočil se k&#160;ženě, „dej slečně radši kapku vodky, když je jí zle, víno jí moc nepomůže, to máš vědět…,“ a&#160;paní správcová skočila od stolu a&#160;vzápětí nalila Růžence vodku.</p>
			<p class="MLP-text">„Děkuju, děkuju,“ vydechla Růženka, když se napila, s&#160;očima navrch hlavy, „je to hrozný. Já jsem z&#160;toho celá pryč. To je strašný příběh.“</p>
			<p class="MLP-text">„To není příběh,“ vycenil správce chrup, „to je pravda. To strašný teprv přijde. Ale abyste se uklidnila úplně, tak na mžik vodbočím,“ řekl a&#160;foukl si na ruku plnou černých chlupů…, „vodbočím, zmíním se o&#160;tom kloučku. Ten jeho adoptovanej syn zatím rostl jako z&#160;vody, soukromník mu držel chůvu, dal mu všecko, měl ho asi rád, ale moc se s&#160;ním nemazlil. Ten klouček neměl matku, nebo přesnějc řečeno, ji neznal, on sám na něj čas neměl, nebral ho s&#160;sebou ani na ty svý cesty, to dítě bylo vlastně sirotek, takový nebohý vodstrčený dítě, který trpělo smutkem, nic nevědělo, rozum bralo, na matku se ptalo… znáš to z&#160;tý básně,“ správce koukl na mě, „jestli jste se vůbec někdy ve škole učili o&#160;Kytici Erbena…“ A&#160;pak, dřív než jsem mohl kývnout, v&#160;rohu kuchyně cinkl domácí telefon, správce zhasil cigaretu, měl už stejně jen takový malý špaček, vstal, dal na stůl svou obrovskou ruku a&#160;řekl:</p>
			<p class="MLP-text">„Musím na skok vodskočit, seďte, přijdu hned. Žena vám ještě naleje kapku.“ A&#160;vyšel z&#160;kuchyně.</p>
			<p class="MLP-text">Seděli jsme jako zařezaní.</p>
			<p class="MLP-text">Paní správcová nalila Růžence vodku, mně šípkové víno a&#160;řekla:</p>
			<p class="MLP-text">„To víte, v&#160;životě se stane leccos. Takových případů je, jenže se o&#160;nich neví. Však to nejstrašnější teprv přijde. Až se muž vrátí, tak vám to dopoví.“</p>
			<p class="MLP-text">Zdvihli jsme hlavy, Růženka i&#160;já, na chodbě před správcovým bytem se ozvaly kroky, šlapání, šoupání, tahání… zdálo se mi náhle, jako by někdo na chodbě něco nesl, táhl, vynášel, co je velké, těžké, něco jako dlouhou černou dřevěnou truhlu, a&#160;napadlo mě, zda snad nevynáší klavír. Byl to ovšem nesmysl. Pak jsem slyšel, že se otvírají domovní dveře.</p>
			<p class="MLP-text">„Muž vám to dopoví,“ mrkla paní správcová, když jsme s&#160;Růženkou na sebe pohlédli, „muž vám to řekne, to teprv uvidíte, co se stalo. No dobře to neskončilo, to víte…“ řekla, „bože, ta skříň je už zase otevřená…“</p>
			<p class="MLP-text">Obrátil jsem se do rohu kuchyně a&#160;viděl jsem pootevřenou skříň. Paní správcová k&#160;ní přistoupila, chvíli u&#160;ní postála, jako by chtěla, abych měl čas do ní nahlédnout… spatřil jsem tam hůl, něco jako kopí, halapartnu a&#160;provazy, za tím červené šaty, trikot, rudou špičatou čepici, kápí, a&#160;pod tím sekeru. Rychle jsem stočil hlavu k&#160;oknu a&#160;paní správcová zavřela skříň. Z&#160;chodby se ozvaly nové kroky, a&#160;teď dokonce i&#160;nějaký hlas…</p>
			<p class="MLP-text">„Muž je tu co nevidět,“ řekla paní správcová a&#160;přisedla ke stolu, „no prosím, už jde…“</p>
			<p class="MLP-text">Otevřely se dveře a&#160;správce vešel. Na jeho nízkém čele nad obočím se leskla kapka potu.</p>
			<p class="MLP-text">„Musil jsem na chodbě vyměnit žárovku,“ řekl a&#160;sedl si ke stolu na své místo, „v domě zlobí elektrika. Budu musit zejtra do sklepa, tak co, máte ještě co pít…,“ pohlédl na naše sklenky, a&#160;když jsme kývli, zkřížil své obrovské ruce, plné černých chloupků, na stole a&#160;řekl: „Tak abych vám to dořek, kde jsem to přestal, u&#160;toho trezoru. Trezoru, co byl tak velkej jako jedny celý dveře. No tak tedy ta sekretářka začla zvolna šílet. Vrhla se na trezor, s&#160;čímž soukromník samozřejmě počítal. Proto jednou schválně nechal na svým stole ležet od něho klíče. No a&#160;ona ten trezor otevřela…“</p>
			<p class="MLP-text">„Kristepane,“ zachvěla se Růženka a&#160;ustrnula zrakem na správci, „Kriste na nebi. Co tam bylo? Snad nějaké doklady?“ chvěla se.</p>
			<p class="MLP-text">„Doklady,“ ušklíbl se správce a&#160;pohlédl na ženu, která se záhadně usmála, „doklady! Možná že doklady o&#160;adopci těch dvou dětí, možná i&#160;úmrtní list toho jednoho, co zmrz a&#160;odnes si ho anděl Páně, možná že ještě něco horšího… No co horšího,“ vycenil chrup na strnulou Růženku a&#160;zapálil si novou cigaretu, „možná že tam na papírech ležela kostřička…“</p>
			<p class="MLP-text">„Panebože,“ vzkřikla Růženka a&#160;chytla se za tváře.</p>
			<p class="MLP-text">„No co,“ cenil správce chrup, „snad si nemyslíte, že kostřička toho druhýho dvojčete, co si odnes anděl, to vás nesmí ani napadnout. Copak vy věříte, že by mu to byl městskej úřad povolil, mít doma v&#160;sejfu kostru děcka? Nebo snad zakopanou na zahradě u&#160;domu? Tohle se přece nedělá. V&#160;trezoru mohla bejt nejvýš kostřička z&#160;ňákýho zajíce, králíka, ten soukromník měl zvěřinu rád. Možná že to byly kosti z&#160;docela obyčejnýho kuřete nebo z&#160;holoubátek, kury on jed taky. Sekretářka to ovšem nevěděla, bodejť by jo, sekretářka se z&#160;tohohle už skoro zhroutila trvale. Ale kousek k&#160;tomu ještě zbejval, a&#160;tak jí musel soukromník, jak odborně říkáme, doklepnout. Jednoho krásnýho dne, když civěla u&#160;stroje, vzal ze stolu noviny, votevřel je a&#160;pak se je jal číst. Heleďme se, řekl do novin, to se dneska dějou věci, to člověk žasne. Tuhle čtu, že se někde v&#160;Jižní Americe chystá válka, tuhle zas v&#160;Itálii vypovídá Mussolini pakt Svatýmu otci, tuhle nějaká matka odložila děti a&#160;jde se po ní, no, to je tedy zvrhlost, to by chtělo ránu pistolí… tuhle jedna vyhrála v&#160;lotrii milión… a&#160;sekretářka chtěla vomdlít. Soukromník se na ni kouk a&#160;povídá: Už jste někdy v&#160;kšeftě prodávala krupičku na kašičku nebo droždí? Už jste někdy pila sambuku? A&#160;když sekretářka zavrtěla hlavou celá pominutá, řekl: Už jste někdy v&#160;týhle kanceláři zapomněla koště? Třeba podepřený támhle o&#160;ty kamna… copak… chcete něco, slečno?“ správce pohlédl na krk Růženky, která strašně zbledla, „chcete asi vědět, proč se na tohle tý svý strašný sekretářky ptal, máte recht, to s&#160;tím vlastně nesouvisí, o&#160;tom jsem moh mlčet, prostě, co budu napínat, je už stejně pozdě, budete musit domů, tak prostě: soukromník koukl sekretářce na krk, řek: je vám něco, slečno… a&#160;ona se odpotácela. Pak vzal klobouk, nechal votevřenej psací stůl a&#160;šel. No a&#160;tý krásný noci, co přišla po tomhle nebeským dni, sekretářka kvečeru vpadla do kanceláře, hrábla do toho psacího stolu, chytla revolver a&#160;pak skočila k&#160;trezoru a&#160;vodpráskla se jako kočka. Druhej den ji vynášeli v&#160;takový hezký dlouhý černý truhle z&#160;kanceláře jako královnu ze Sáby. Bože, nalij slečně ještě jednu vodku, vidíš, že se z&#160;toho hroutí,“ otočil se k&#160;ženě, když Růženka vykřikla a&#160;zvrátila hlavu, že jsem se až lekl, „zeptej se jí, jestli nechce hofmanský kapky, nechcete? Ty už víno taky ne, viď,“ otočil se ke mně, „to by sis na to zvyk, a&#160;to nejde. Z&#160;takovejch jsou pak různý lotránkové, který čeká basa. Študenti pít nemají, ty mají nejlíp cucat mentolky. No tak,“ sklepl popel, „to je všechno.“</p>
			<p class="MLP-text">Po chvíli ticha, když se Růženka trochu vzkřísila, správce a&#160;paní správcová vstali a&#160;správce řekl:</p>
			<p class="MLP-text">„Tak pan prezident nám odjel do Londýna a&#160;třeba bude válka, to zas lidí umře. Zavři tu skříň, prosím tě,“ otočil se k&#160;ženě, „už se votvírá zas, budeš muset zejtra koupit lígr. Tak už můžete domů,“ uhasil cigaretu a&#160;otočil se k&#160;nám, „je už pozdě…“</p>
			<p class="MLP-text">„A&#160;prosím vás,“ vyhrkla ještě Růženka ve dveřích a&#160;hlas jí selhal, „to byl nějaký film, nebo báseň nebo román…“</p>
			<p class="MLP-text">„Báseň nebo román,“ zasmál se správce, „co vás vede, řek jsem vám, že to byla pravda. Ale nikdo o&#160;ní neví, to je to, ani policie, jen Otec vševědoucí, světlo věčný pravdy… No jo, no jo,“ kývl na mě, „tak holt tedy, abych byl přesnej, policie ví, ale je to jen taková její konstrukce, nic víc, tak… Tak sladce spěte v&#160;pokoji a&#160;přijďte zas, já se ještě musím kouknout na chodbu.“</p>
			<p class="MLP-text">Když jsme se dopotáceli do bytu, Růženka zmizela v&#160;kuchyni a&#160;já se náhle ocitl v&#160;jídelně, kde svítil lustr. Za chvilku jsem slyšel v&#160;předsíni kroky, sejmutí kožeňáku a&#160;cvaknutí dveří do chodby. Růženka se vřítila do jídelny a&#160;pak jsme se oba vrhli k&#160;oknu.</p>
			<p class="MLP-text">Ve světle pouliční lampy jsme viděli, jak se před naším domem rozjíždí velký černý automobil a&#160;na protějším chodníku u&#160;krámku Kocourkové pomalu jdou dvě postavy podél domu. Pak jsem zaslechl z&#160;vedlejšího pokoje zařinčení, pohlédl jsem na Růženku, ona to však zřejmě neslyšela. Pak jsem se podíval do zrcadla a&#160;obrátil se. Nemohl jsem si pomoci. Měl jsem dojem, že v&#160;bytě ještě někdo je…</p>
		</div>
</body>
</html>