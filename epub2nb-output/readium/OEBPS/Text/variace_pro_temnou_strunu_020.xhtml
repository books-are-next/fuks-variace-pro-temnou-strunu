<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>variace_pro_temnou_strunu-16</title>
		<link href="../Styles/variace_pr_idstyles.css" rel="stylesheet" type="text/css"/>
	</head>
	<body id="variace_pro_temnou_strunu" xml:lang="cs-CZ">
		<div>
			<p id="toc_marker-15" class="MLP-uroven2-kapitola"><a id="x.35747"></a>15</p>
			<p class="MLP-text-bez1radku">A&#160;pak jsme nevěděli, máme-li se smát anebo plakat, bylo třiadvacet stupňů tepla, lidé se už chodili koupat, ale kvůli tomu to nebylo, bylo to přece kvůli staré známé věci, že totiž ten pátek měl být první hodinu zeměpis&#160;– zeměpisář si totiž už dříve prohandloval tu svou první páteční hodinu přírodopisu za zeměpis&#160;– a&#160;poslední hodinu čeština. Z&#160;češtiny jsme měli velkou radost. Pan profesor měl dnes začít s&#160;výkladem nové Erbenovy básně. Dosud jsme nevěděli, která to bude, zbývalo jich moc, za ten školní rok, jenž se pomalu chýlil ke konci, probral s&#160;námi vlastně jen Vodníka, Polednici a&#160;Záhořovo lože… Ze zeměpisu jsme však byli zoufalí. Neboť zeměpisář začal s&#160;novým trápením…</p>
			<p class="MLP-text">Začal s&#160;ním vlastně už hned týden po neštěstí v&#160;dědečkově zemi a&#160;týkalo se „minulé hodiny“ a&#160;omlouvání. Začal nenápadně, tiše, jako by si předl nějaký nevinný šáteček na kolovrátku do vlastní kapsy. Když jsme viděli, že splétá síť, přece ještě jsme byli klidní. Přece jsme měli zkušenost z&#160;loňského podzimu s&#160;otázkou, co jsme měli v&#160;zásobě blaženou větu, kterou tenkrát navrhl Bronowski, větu, že minulou hodinu jsme neměli vyučování… Jenže netrvalo dlouho a&#160;síť byla upletena, zeměpisář ji náhle vrhl do lavic jako temný rybář Uriel… a&#160;uvízla v&#160;ní celá třída. Neboť tentokrát se ukázalo, že mu nejde o&#160;to, <span class="MLP-znak-kurziva-11b">co jsme měli </span>minulou hodinu, nýbrž pouze o&#160;tu „minulou hodinu“, a&#160;místo toho „co jsme měli“ dal to omlouvání. Poznali jsme, že je to vlastně zcela jiná věc.</p>
			<p class="MLP-text">Týden po neštěstí v&#160;dědečkově zemi, když se začalo mluvit o&#160;tom, že se budou zařizovat na ulicích tlampače, protože bude letos v&#160;červnu sokolský slet, se přihlásil při zeměpisu Buka, který zeměpisáře nenávidí, a&#160;požádal, aby byl omluven, že <span class="MLP-znak-kurziva-11b">minulou</span> hodinu chyběl. Zeměpisář se na něho chvíli díval a&#160;pak docela bez souvislosti řekl, že u&#160;nás existuje vláda a&#160;pan ministr vnitra… vyňal ze stolu třídní knihu, chvíli v&#160;ní listoval a&#160;řekl, že minulých hodin bylo sto dvaadvacet. A&#160;Buku, rudého vztekem, posadil a&#160;dal mu pětku. Nic si z&#160;toho nedělej, vlku, myslil jsem si. Pak utkvěl zrakem na Katzo­vi, který minulou hodinu rovněž chyběl. Katz vstal, chvíli hleděl na kamna u&#160;své lavice a&#160;pak požádal o&#160;omluvu, že chyběl <span class="MLP-znak-kurziva-11b">poslední</span> hodinu. A&#160;tu zeměpisář řekl, že mluví jako Halifax v&#160;anglické Horní sněmovně, že poslední hodina bude na konci světa, ale předtím ještě bude všesokolský slet, dal Katzovi pětku a&#160;podotkl: „Ještě není ani slet, a&#160;Katz už tvrdí, že je odtroubeno.“ Vykašli se na to, Mojžíšku, myslil jsem si. Pak vyzval posledního, který minule chyběl, a&#160;to byl Lindner. Věděli jsme, že Lindner nic kloudného neřekne, byli jsme jen zvědaví, jak skončí. Řekl, aby ho omluvil, že chyběl <span class="MLP-znak-kurziva-11b">předtím</span>. Zeměpisář mávl rukou, jako by odháněl mouchu, a&#160;aniž se obtěžoval psát mu pětku, řekl, že „předtím“ může být také před schůzkou Hendersona s&#160;naším vyslancem v&#160;Berlíně, anebo před holičským krámem. Pak přísně pohlédl do třídy, zvolal na Lindnera, aby si sedl, neboť Lindner ještě stál v&#160;lavici jako solný sloup, a&#160;prohlásil, že my budeme na sokolském sletě cvičit jako žactvo středních škol a&#160;že od příště se mu před hodinou omluví všichni, kteří chyběli. „Jinak si napíšu,“ řekl, „že jste zamlčeli pravdu.“ A&#160;v&#160;příštích dnech a&#160;týdnech, kdy začali zavádět na ulicích tlampače, protože bude v&#160;červnu všesokolský slet, to šlo jedno za druhým, bez ohledu, byl-li zeměpis či přírodopis, a&#160;vše končilo hrůzně.</p>
			<p class="MLP-text">Byli jsme zoufalí a&#160;radili se, co dělat, ale na nic kloudného jsme nepřišli. „Je třeba vyčkat,“ řekl jednou v&#160;tělocvičně premiant Grund, jehož otec je poslanec a&#160;mají velkostatek, „zkoušet to prostě dál, až se přijde na to pravé slovo. Nic jiného zatím nezbývá.“ A&#160;tak jsme zkoušeli dál… Byl nucen přihlásit se Hlásný a&#160;omluvit se. Vstal a&#160;řekl, aby byl tak laskav a&#160;omluvil ho… a&#160;tu ho zeměpisec ani nenechal domluvit, posadil ho s&#160;pětkou a&#160;do notesu si zapsal: „Hlásný poroučí profesorům…“</p>
			<p class="MLP-text">„To by tak hrálo, aby nám někdo poroučel, dnes budou platit okované boty…,“ a&#160;pohlédl na Čeňka, který rovněž minule chyběl. Čeněk vstal a&#160;řekl: „Kdybyste mohl být tak laskav a&#160;omluvit mě…“ nenechal ho domluvit, řekl „nemohl bych, laskavé jsou sestry z&#160;řádu svatého Františka, ale dnes budou platit okované boty,“ a&#160;do notesu si napsal: „Čeněk říká fráze.“ Konečně zbýval Datel. Těžce vstal z&#160;lavice, neboť je po obrně a&#160;chodí o&#160;holi, a&#160;ustrašeně řekl: „Prosím o&#160;omluvení.“ A&#160;tu mu řekl, že se prosí o&#160;kosti. „To jste jako naše vláda a&#160;pan ministr vnitra,“ řekl a&#160;zeptal se ho, zda už také nacvičuje na slet. Pak ho vyvolal k&#160;tabuli na látku z&#160;minulé hodiny, na níž chyběl, a&#160;dal mu pětku…</p>
			<p class="MLP-text">Příště se musil omluvit Chvojka, vstal a&#160;řekl: „Mohl byste být tak hodný.“ Řekl mu, že hodný je leda medvěd v&#160;kleci, ale je otázka, jak dlouho si to dá líbit, a&#160;posadil ho, pohlédl na Císaře, jenž se rovněž musil omluvit. Císař vstal a&#160;po chvíli ticha řekl: „Mohl byste být tak dobrý…“ Odvětil, že dobrý je jahodový jogurt pro kočky a&#160;všesokolský slet a&#160;posadil ho, na omluvení zbýval už jen Kchony v&#160;lavici u&#160;kamen. Po dlouhém otálení konečně Kchony zdvihl ruku a&#160;přihlásil se. Řekl ztrápeným, zmučeným hlasem, zda by byl tak „milosrdný“. A&#160;tu zeměpisář bouchl o&#160;stůl a&#160;odvětil, že milosrdná je Panna Maria, a&#160;už ho chtěl posadit, když Kchony vyhrkl „láskyplný“. Trnuli jsme strachem a&#160;zvědavostí, nepomohlo ani to. Bouchl opět o&#160;stůl, řekl, že láskyplní nebyli ani všichni starozákonní proroci a&#160;on že není žádný samaritán. „Jsme ve střední Evropě ve dvacátém století, kde se bude konat sokolský slet,“ řekl, vyndal notes a&#160;zapsal si: „Kohn navádí profesory vzdát se.“ A&#160;tu konečně opět přišel Bronowski s&#160;výtečným nápadem.</p>
			<p class="MLP-text"><span>Ten den po škole jsme se všichni shromáždili na protějším chodníku u&#160;Šternberských sadů, které hýřily zelení, květy a&#160;vůní, a&#160;Bronowski prohlásil něco, nad čím jsme užasli. „Když Kchony říkal ,milosrdný‘ a&#160;,láskyplný‘,“ řekl Bronowski tajemně a&#160;pohlédl na Kchonyho, který tam také stál a&#160;vzrušeně koukal, „napadla mě jedna věc.“ A&#160;vyložil nám, že existuje velký slovník jazyka českého a&#160;tam prý jsou vůbec všechna slova, která existují a&#160;dají se říci. A&#160;že se doma do toho slovníku podívá a&#160;najde, jak se jinak řekne láskyplný, milosrdný, laskavý a&#160;hodný. Pod dobrým už není třeba hledat, poněvadž to je jen jogurt pro kočky a&#160;pro slet. Dlouho jsme o&#160;novém plánu Bronowského povídali, i&#160;když jsme nechápali, jak je to možné, že jsou v&#160;tom jeho slovníku českého jazyka jen samá česká slova, a&#160;ne také to, jak </span><span class="MLP-znak-kurziva-11b">se to řekne v&#160;cizí řeči</span><span>, dokonce i&#160;Buka zůstal tentokrát až do konce, ač za jedním kvetoucím keřem na něho pískal jeho bratr zámečník, a&#160;povídali jsme si o&#160;Bronowského plánu i&#160;cestou parkem, Brachtl, Mínek, Datel, já a&#160;několik dalších. A&#160;druhý den ve třídě jsme běželi k&#160;lavici Bronowského a&#160;Bronowski vytáhl papírek, kde měl všechna ta slova opsána, a&#160;četl je. Stálo tam, že „laskavý se říká o&#160;osobě výše postavené“ a&#160;značí „vlídný, přátelský, láskyplný“…, což už řekl Kchony, a&#160;pak „milující a&#160;milostný“…, všem se nám pojednou zdálo, že se sotva některé z&#160;těch slov hodí, někteří však, jako Kopejtko a&#160;Datel, si to nicméně opisovali… A&#160;pak ještě četl, že „hodný znamená vyhovující po stránce mravní, mravně dobrý, řádný, takový, jaký má být“, což zeměpisář jistě není, a&#160;tak vznikl spor, zda se mu to může přesto říci. Někteří tvrdili, že ano. Bronowski navrhl, abychom se zeptali pátera Anselma, a&#160;stejně tak i&#160;na slova „úctyhodný a&#160;ctihodný“, a&#160;jiní říkali, že ne, i&#160;když je to všechno totéž jako „hodný“ a&#160;„vyhovující“, a&#160;tu Tieftrunk křikl jedno sprosté slovo, kopl do lavice a&#160;tím to skončilo. Bylo to prostě hrozné…</span></p>
			<p class="MLP-text">Konečně přišel dnešek. Ten dnešní pátek, třiadvacet stupňů tepla a&#160;lidé se už chodili koupat, pátek, kdy je první hodinu zeměpis a&#160;poslední hodinu čeština, a&#160;my jsme nevěděli, máme-li se radovat, anebo trnout hrůzou. Dnes se měl omlouvat Grund, Mínek a&#160;Kopejtko… Kopejtko ve své krátké pruhované kazajce držel papír, kde měl výpisky od Bronowského, a&#160;třásl se na celém těle. Mínek byl smutný a&#160;zamlklý, v&#160;jeho čistých modrošedých očích byl velký strach. Brachtl byl dnes obzvlášť rozcuchán, jako by se od rána s&#160;někým pral anebo lezl po stromech, a&#160;hořel jako Buka a&#160;Mínka utěšoval. „Neboj se, zabiju ho,“ utěšoval ho, „vím, kde bydlí, a&#160;rozkopu mu dveře. Neboj se. Nebo jestli se budeš moc bát, vstanu a&#160;řeknu mu, že je svině.“ Mínek na něho vděčně hleděl, ale zdálo se, že strach ho neopouští. Grund byl zamyšlen, nedal však na sobě znát ani kapku strachu, řekl, že jsme udělali chybu hned na začátku. „Bývalo by lepší,“ řekl, „aby prostě při jeho hodinách nikdo nechyběl, a&#160;nemusel se tudíž ani omlouvat. Aby se na jeho hodiny chodilo, i&#160;když je člověk marod. Ale už je pozdě…“</p>
			<p class="MLP-text">Bylo vskutku pozdě. Zvonilo a&#160;vešel do třídy. První vstal Grund, což se mi tentokrát dost líbilo. Měl jsem dojem, že se chce obětovat, zkoušet věty za všechny, kteří měli přijít po něm, a&#160;byla to snad pravda. Řekl: „Prosím, abyste mě laskavě omluvil, že jsem zde posledně nebyl.“ Bylo to řečeno velmi chytře a&#160;my jsme s&#160;napětím čekali, co bude. Ve větě nebylo ani slovo „hodný“, ani „dobrý“, ani „laskavý“, a&#160;nebyla v&#160;ní ani „minulá hodina“, ani „poslední hodina“, nic. A&#160;přece se to rozbilo. Rozbilo o&#160;slovo naprosto nečekané. O&#160;slovo „zde“. Řekl, že škola není žádné „zde“, ale instituce, takhle ať mluví o&#160;stadiónu.</p>
			<p class="MLP-text">„Máme vládu a&#160;pana ministra vnitra,“ řekl hledě na Grunda, „ale vláda se Němců bojí a&#160;pan ministr vnitra trpí protistátní pikle. Vy nevíte, že povolil ordnery, Freiwilliger Schutzdienst,“ zasmál se, „nevíte o&#160;jednání v&#160;Karlových Varech, o&#160;Halifaxovi a&#160;Chamberlainovi? Takhle mluvte o&#160;stadiónu, a&#160;ne o&#160;škole, sedněte.“ A&#160;Grunda posadil a&#160;dal mu pětku, a&#160;já si myslil, tak vidíš, Grunde. Pak přišel Mínek. Bylo mi ho líto, už jak vstával z&#160;lavice. Brachtl vedle mne zatnul pěst, jeho čelo bylo zrudlé a&#160;Buka za mnou prudce dýchal, jako by se dusil. Mínek sklonil hlavu a&#160;nesměle a&#160;tiše řekl: „Račte mě laskavě omluvit, že jsem chyběl minulou poslední hodinu…“ Vskutku, snad již nic jiného nešlo říci. Opět jsme všichni napjatě čekali, jak to skončí, Kopejtko v&#160;pruhované kazajce, který měl přijít po Mínkovi, si rukama držel tváře a&#160;strnule koukal na profesora a&#160;Bronowski byl nějak neobvykle skleslý…</p>
			<p class="MLP-text">„Vy nevíte, proč se založili ordneři, Freiwilliger Schutzdienst?“ opět se zasmál zeměpisář, hledě na Mínka, „proč má vláda a&#160;pan ministr vnitra strach? Na Strahově bude všesokolský slet, ale v&#160;pohraničí budou do obecních rad volby! ,Poslední minulou hodinu‘ je pleonasmus čili totéž, jako byste řekl obě dvě, rozumíte,“ řekl, vytáhl notes a&#160;zapsal si: „Mínek mluví v&#160;<span class="MLP-znak-kurziva-11b">básnických ozdobách</span>…“ Blázen, myslil jsem si, a&#160;pak přišel Kopejtko.</p>
			<p class="MLP-text">Při veškerém vzteku, který chvěl Brachtlem, Bukou a&#160;i mnou, jsme se natolik soustředili, abychom mohli sledovat, co se stane s&#160;nebohým Kopejtkem, který vedle Kchonyho je nejmenší ve třídě a&#160;je slabý a&#160;chudý, Kopejtko v&#160;krátké pruhované kazajce vstával v&#160;lavici už předem zpola omdlévaje hrůzou. Začal koktat omluvu podle Grunda až k&#160;slovům „zde“. Před tím slovem se zarazil jako uhranut a&#160;nemohl dál. V&#160;rukou mačkal papír, kde měl výpisky od Bronowského, ale na papír ani nepohlédl, snad strachem na něj v&#160;té chvíli dočista zapomněl. Zeměpisář ho mlčky pozoroval a&#160;čekal, co řekne. A&#160;tu Kopejtko nakonec vyhrkl místo slova „zde“ Bronowského „minulé vyučování“ z&#160;loňského podzimu… Zeměpisář strašně svraštil čelo a&#160;Kopejtko vyrazil, že laskavě prosí o&#160;omluvu… A&#160;on se ještě více zamračil a&#160;Kopejtko vykoktal, aby byl tak mravně šlechetný, že tu nebyl při poslední geometrii… A&#160;tu už zeměpisář otevíral notes a&#160;Kopejtko koktal, že nebyl při posledním vyučování geometrie… při poslední geometrii vyučování… při posledních prvních hodinách… při básnických ozdobách a&#160;pleonasmu…, a&#160;když zvolal „při milosrdenství Panny Marie“, omdlel.</p>
			<p class="MLP-text">Tak skončila dnes první vyučovací hodina.</p>
			<p class="MLP-text">Poslední vyučovací hodina začala nádherně.</p>
			<p class="MLP-text">Minule češtinář končil výklad Záhořova lože, měl špičatou papírovou čepici, kyj, a&#160;také donesl kus zeleného mechu… Když začal líčit cestu poutníčka do pekla, seděli jsme jako beránci a&#160;ani nedýchali, domluvili jsme se předem, že tentokrát budeme úplně zticha, slibovali jsme si od toho povyražení docela nového, neznámého druhu. Vydrželi jsme ho zticha poslouchat a&#160;pozorovat, jak se plíží mezi lavicemi ke kamnům v&#160;čepici a&#160;se sepjatýma rukama, až do chvíle, kdy došel k&#160;místu, kde jako číhal Záhoř, a&#160;kdy skočil ke katedře, zakoulel očima a&#160;nad hlavou mávl kyjem. Část třídy propukla v&#160;povyk. Náhle strašně zahřměl, kyj, kterým točil nad hlavou, se mu vysmekl, zasvištěl nám nad hlavou a&#160;vší silou vletěl do okna, jež se s&#160;řinčením sesypalo. A&#160;to jsme již vylítli z&#160;lavic. Chvojka dělal čerta a&#160;znázorňoval, jak pálí duši Záhoře, kterého představoval Kolomaz, ležící na zemi a&#160;kopající svýma dlouhýma nohama na všechny strany. Čeněk a&#160;Doubek dělali anděly a&#160;vrhali se na Chvojku, aby Záhoře chránili, ač tohle v&#160;básni o&#160;Záhořovi vůbec nebylo. Tieftrunk, který byl mírně opilý, ale při vyučování to vždycky skvěle maskuje, učil v&#160;poslední lavici Kopejtka stát na hlavě. Než zvonilo, pan profesor řekl, ať sebereme okenní sklo, pokud nevypadlo na chodník, a&#160;řekneme školníkovi, že do třídy vlítla při hodině sůva. Aby pan ředitel neměl zbytečné řeči… No a&#160;dnes…</p>
			<p class="MLP-text">Dnes češtinář vešel do třídy s&#160;třemi pytlíky a&#160;s&#160;aktovkou, v&#160;níž zřejmě něco skrýval. Přivítali jsme jej bouřlivým voláním. Rychle za sebou zavřel dveře a&#160;mohutným hlasem zakřičel, ať tak nekřičíme, že se mu zdá, že pan ředitel někde poblíž obchází a&#160;slídí… Pak se zapsal do třídní knihy a&#160;řekl, že přistoupí k&#160;výkladu o&#160;parabole a&#160;hyperbole. Začali jsme ječet, že to nechceme slyšet. Že nám minule slíbil novou báseň Karla Jaromíra Erbena. „To jsme už stejně měli v&#160;geometrii,“ volal Chvojka.</p>
			<p class="MLP-text">„V&#160;geometrii, v&#160;geometrii,“ zvolal pan profesor, „to je něco jiného. Hyperbola, parabola v&#160;geometrii jsou čáry. Ale v&#160;češtině jsou to básnické ozdoby.“</p>
			<p class="MLP-text">Propukli jsme v&#160;nový, ještě děsivější jekot.</p>
			<p class="MLP-text">„To jsme měli v&#160;zeměpise,“ křičeli jsme, „v zeměpise v&#160;první vyučovací hodině,“ a&#160;někteří se hned seběhli kolem Mínka a&#160;nebohý Mínek musil vzpažit, jiní se přihnali ke Kopejtkovi, který v&#160;té chvíli byl právě u&#160;kamen a&#160;skotačil tam s&#160;Kchonym, a&#160;Buka a&#160;Tieftrunk, přestože se nesnášejí, se ho pokusili zdvihnout a&#160;dát si ho na ramena.</p>
			<p class="MLP-text">„Jestli hned nepůjdete do lavic,“ zvolal pan profesor, „nebudu vykládat vůbec nic. Zůstanete celý život hloupí. Škola je základ života, a&#160;vy vyvádíte jako v&#160;katovně… Tak chcete, abych vykládal?“</p>
			<p class="MLP-text">Když jsme všichni zakřičeli, že ano, ale ne hyperbolu, nýbrž novou báseň, řekl „dobrá“ a&#160;pak řekl:</p>
			<p class="MLP-text">„O&#160;hyperbole a&#160;parabole vám tedy řeknu napřesrok, na tenhle výklad je čas. Kdo si jen vymyslil tyhle osnovy…“</p>
			<p class="MLP-text">A&#160;pak, když jsme již všichni zase byli v&#160;lavicích a&#160;tiše seděli, řekl:</p>
			<p class="MLP-text">„Přistupuji tedy k&#160;výkladu další Erbenovy básně z&#160;Kytice. Protože je za pár dní všesokolský slet a&#160;bude konec školy, vybral jsem jako další Štědrý večer.“</p>
			<p class="MLP-text">A&#160;tu jsme propukli v&#160;nový obrovský křik a&#160;začali bouřlivě tleskat. A&#160;zatímco jsme tleskali, vybíhali z&#160;lavic a&#160;dováděli, napsal pan profesor na tabuli zvláštním ozdobným písmem „Marie, Hana, dvě jména milá“, nakreslil vesnici, cestu z&#160;vesnice k&#160;rybníku, rybník namaloval a&#160;vepsal do něho, že je na něm led. Pak řekl, že k&#160;názornému vyučování patří uvést se napřed do patřičné nálady.</p>
			<p class="MLP-text">„Budete musit napřed zazpívat nějakou vánoční koledu,“ řekl.</p>
			<p class="MLP-text">„Narodil se Kristus Pán,“ zvolali jsme a&#160;pan profesor řekl:</p>
			<p class="MLP-text">„Tu a&#160;Nesem vám noviny, to je dnes aktuální.“ A&#160;poručil Chvojkovi, aby dokořán otevřel všechna okna. „Jestli sem při tom vlítne sůva nebo ne, to je jedno,“ řekl, „je skoro léto a&#160;my musíme zpívat při otevřených oknech, aby sem šel čerstvý vzduch. Pan ředitel si na to potrpí, vyvěsil dnes dole leták Červeného kříže. Je jeho přispívajícím členem…“</p>
			<p class="MLP-text">Chvojka otevřel okna, pan profesor nám pokynul a&#160;začali jsme sborově zpívat Narodil se Kristus Pán a&#160;Nesem vám noviny. Císař dokonce zpíval druhý hlas. Když jsme dozpívali, řekl Chvojka, který stál u&#160;okna a&#160;díval se na ulici, že na chodníku stojí zástupy a&#160;dívají se do našich oken. Pan profesor kývl a&#160;řekl, že jim tedy ještě jednu přidáme. A&#160;poručil zazpívat „Pod našimi okny teče vodička“. Když jsme dozpívali, řekl pan profesor „dost“, nařídil, abychom si otevřeli čítanky na dvacáté stránce, a&#160;Chvojku vyzval, aby začal číst.</p>
			<p class="MLP-verse--I---12-12">Byl Štědrý večer, byl lásky hlas,<br/>hrdliččin zval ku lásce čas…</p>
			<p class="MLP-text-bez1radku">četl Chvojka a&#160;pan profesor křikl „dost“, pochválil jej a&#160;posadil. Pak řekl, že nám vyloží štědrovečerní zvyky našich předků, jako krájení jablek, lití olova a&#160;<span class="MLP-znak-kurziva-11b">házení střevíců</span>, a&#160;zeptal se, kdo má jablko. Ale protože čeština byla poslední hodinu, nikdo už jablko neměl, všechna se snědla, pokud vůbec v&#160;tomto čase byla. „To nic,“ řekl pan profesor, „krájení jablek si tedy necháme napříště.“ A&#160;vyzval Kolomaze, aby příště přinesl jablko, Kolomazovi mají totiž koloniální obchod.</p>
			<p class="MLP-text">„Olovo zde také nemá nikdo?“ zeptal se, a&#160;když jsme zakřičeli, že ne, řekl:</p>
			<p class="MLP-text">„To je hrozné, vždyť vy do školy vůbec nic nenosíte.“ Ale v&#160;té chvíli už polovina třídy byla bosa a&#160;držela v&#160;rukou střevíce. „Házení bot si také necháme napříště,“ řekl pan profesor, když to viděl, „nemůžeme všechno udělat za jednu učební hodinu, kam bychom přišli s&#160;osnovami. Hned se obujte, jinak nebudu pokračovat ve výkladu.“</p>
			<p class="MLP-text">Když jsme se obuli, vyzval nás, abychom sborově přečetli evokaci Štědrého večera na straně dvacet dva.</p>
			<p class="MLP-verse--I---12-12">Hoj ty Štědrý večere,<br/>ty tajemný svátku,<br/>cože komu dobrého<br/>neseš na památku?</p>
			<p class="MLP-verse--I---0-12">Hospodáři štědrovku,<br/>kravám po výslužce,<br/>kohoutovi <span class="char-style-override-3">česneku</span>,<br/><span class="char-style-override-3">hrachu</span> jeho družce.</p>
			<p class="MLP-verse--I---0-12">Ovocnému stromoví<br/>od večeře <span class="char-style-override-3">kosti</span><br/>a&#160;zlatoušky na stěnu<br/>tomu, kdo se postí.</p>
			<p class="MLP-text">„Štědrovku a&#160;zlatoušky si necháme na příští hodinu s&#160;těmi botami,“ řekl pan profesor, když jsme dočetli, „k tomu je třeba tabák a&#160;zrcadlo. Dnes si probereme jen část.“ A&#160;tu otevřel dva z&#160;těch pytlíků, které přinesl, a&#160;z&#160;jednoho nabral hrst hrachu a&#160;z&#160;druhého kosti. Byly to kosti z&#160;nějakého kuřete či kachny. Nechal hrách a&#160;kosti kolovat po třídě, ale nedošlo to dál jak do druhé lavice střední řady. Pan profesor zakřičel, abychom přestali hrách a&#160;kosti po sobě házet, jinak že okamžitě přeruší výklad a&#160;nevyndá to, co má v&#160;třetím sáčku a&#160;v&#160;aktovce. Když jsme přestali s&#160;házením a&#160;trochu se uklidnili, začal vykládat o&#160;<span class="MLP-znak-kurziva-11b">zamrzlém rybníku.</span></p>
			<p class="MLP-text"><span>„To je takový prastarý český zvyk,“ řekl a&#160;hleděl dozadu ke kamnům, zdálo se mi, že na Katze, „děvčata chodí na Štědrý večer o&#160;půlnoci k&#160;rybníku, </span><span class="MLP-znak-kurziva-11b">prosekají v&#160;něm díru</span><span> a&#160;kouknou se do vody. Čí obraz tam spatří, ten je jim souzen. Rybník o&#160;Štědrý večer v&#160;půlnoci má moc zjevovat budoucnost. Budoucnost, která je jinak ve hvězdách,“ řekl a&#160;hleděl ke kamnům na Katze, „o tom se dovíte za dva roky v&#160;kvintě při Otokaru Březinovi, jestli tam vůbec s&#160;pomocí boží dojdete. Rybník o&#160;Štědrý večer v&#160;půlnoci má moc zjevit budoucnost, a&#160;to právě udělala Marie a&#160;Hana,“ řekl a&#160;stále hleděl na Katze. „Šly tadyhle tou cestou z&#160;vesnice k&#160;rybníku,“ ukázal na cestu nakreslenou na tabuli, „tuhle </span><span class="MLP-znak-kurziva-11b">vysekaly v&#160;ledu díru</span><span>,“ ukázal na rybník, „a nahlédly do vody. Jedna tam viděla hocha jako květ,“ kývl na Katze, „druhá viděla smrt,“ otřásl se. „Jedna se do roka vdala, druhá zemřela a&#160;byla pochována. Zde…,“ a&#160;pan profesor přikreslil na tabuli nad vsí kopeček a&#160;na něm hřbitov…</span></p>
			<p class="MLP-text">„Škoda, že dnes není Štědrý večer,“ zašeptal Brachtl, „vysekal bych led, koho bych tam asi viděl.“</p>
			<p class="MLP-text">„Asi Mínka,“ řekl jsem.</p>
			<p class="MLP-text">„Možná že tebe,“ řekl.</p>
			<p class="MLP-text"> „Abych vás neponechal hříšným myšlenkám,“ řekl pan profesor a&#160;hleděl na mě, „musím vám to ozřejmit. Tohle totiž nejde dělat jen tak, k&#160;tomu je třeba jistých důležitých věcí. Musím vám ukázat, co mám tadyhle v&#160;té aktovce,“ hleděl na mě, „a tadyhle v&#160;tom posledním sáčku.“</p>
			<p class="MLP-text">A&#160;tu otevřel aktovku a&#160;my jsme viděli, že vyndává <span class="MLP-znak-kurziva-11b">sekeru</span>… pak rychle otevřel třetí sáček a&#160;vyňal <span class="MLP-znak-kurziva-11b">česnek</span>… a&#160;pak jsem omdlel.</p>
			<p class="MLP-text">Cítil jsem, že sedím v&#160;lavici, Brachtl mi třese rukou, Buka za mnou mě drží za rameno, Mínek přede mnou je otočen a&#160;něco ustrašeně říká, zahlédl jsem ještě Bronowského, Chvojku, Katze, Arnsteina, Kchonyho, Hlásného a&#160;Grunda a&#160;uvědomil jsem si, že je ve třídě ticho. Ticho, jaké nikdy ve třídě při češtině nebylo. Ticho jako v&#160;hrobě. Pak jsem cítil, že někdo vešel do třídy.</p>
			<p class="MLP-text">Jako by z&#160;dálky jsem slyšel hlas pana profesora, který někomu říká, že to není možné… „To není možné,“ říkal, „vždyť se jenom po té třídě rozhlédněte, jak je tichá, chudáci ani nedýchají. Kdepak, aby měli náladu zpívat koledy. Koledy v&#160;létě, když se blíží konec školy, všesokolský slet, půjdeme na dvouměsíční dovolenou… to je přece nesmysl. Ten povyk musil být odjinud. Račte se kouknout do kvinty, tam právě probírají hvězdy.“ Pak jsem se probral trochu víc a&#160;zachytil jsem, jak ze třídy vychází pan ředitel s&#160;modrorudou vousatou tváří, Kolomaz mu právě otevíral dveře, hluboce se ukláněje, a&#160;pan profesor stál na stupínku a&#160;ukláněl se k&#160;zemi.</p>
			<p class="MLP-text">„Tak to máme z&#160;krku,“ řekl pan profesor, „já věděl, že tu obchází. Obcházel už minulou hodinu, když jsem v&#160;oktávě vykládal o&#160;blanických rytířích. Možná že ho odsud vypudila ta sekera a&#160;ten česnek,“ řekl, „i když jsem mu to vlastně neukázal a&#160;on to neviděl. Ale tak vzdělaní lidé, jako je pan ředitel, tuší i&#160;věci, které nezří.“ A&#160;vyňal sekeru a&#160;česnek z&#160;otvoru zpod katedry. „Tak co je, Michálku, už je líp?“</p>
			<p class="MLP-text">Bronowski řekl, že skočí ke školníkovi a&#160;zavolá domů, aby přijel šofér a&#160;odvezl mě. Řekl jsem, že není třeba, že dojdu pěšky. Že je mi už vskutku líp. A&#160;Brachtl řekl, že je mi už dobře a&#160;že mě sám dovede domů. „Dobře,“ řekl pan profesor, „poslal bych tě domů autem, ale vždyť to už nemá cenu. Tohle je <span class="MLP-znak-kurziva-11b">poslední</span> hodina a&#160;za chvilku zvoní, bude poledne. Brachtl tě dovede. Doufám, že v&#160;naprostém pořádku…“ A&#160;pak řekl, že než zazvoní, dá nám domácí slohový úkol. „Dám vám <span class="MLP-znak-kurziva-11b">poslední</span> domácí slohový úkol, abyste také někdy něco doma dělali, než se rozlítnete na všesokolský slet a&#160;na prázdniny. Napíšete ,Mé největší překvapení‘. Myslí se největší překvapení v&#160;životě. Blíží se konec školy, vysvědčení, tak překvapení bude habaděj.“ Pak zvonilo a&#160;k&#160;mé lavici přistoupil Buka, Hlásný, Grund, Bronowski, Katz, Arnstein a&#160;Kchony. Brachtl mě vzal za ruku. Z&#160;druhé strany se přidal Mínek a&#160;Buka, za ním Katz, Bronowski a&#160;Grund, a&#160;pak ještě Hlásný, Císař, Dohaltský a&#160;Chvojka, a&#160;pak Tieftrunk… a&#160;úplně nakonec Kchony a&#160;Arnstein… a&#160;šli jsme, šli jsme na chodbu a&#160;po schodišti si pomalu vykračovali dolů, kolem sochy Laokoonta spoutaného hady, a&#160;vyšli jsme na ulici a&#160;pak ji přešli, a&#160;parkem, a&#160;z&#160;ulic tam doléhaly tlampače, které teď už byly zavedeny po celém městě, zkoušeli je, někdo v&#160;nich odříkával abecedu, á bé cé dé… pak v&#160;nich hráli nějaký sokolský pochod, z&#160;dálky zněly zvony, asi od Svatého Michaela, bylo poledne, slunce svítilo na stromy a&#160;trávníky a&#160;na květinový koberec plný růží, bylo třiadvacet stupňů, lidé se už chodili koupat. Za parkem na ulici, kde se zahýbá ke kostelu, právě pomalu přejížděl pohřební vůz s&#160;párem černých chocholatých koní a&#160;Katz, který se prodral ke mně, řekl:</p>
			<p class="MLP-text">„Můj milý Michale, už máš taky cvičební úbor?“</p>
			<p class="MLP-text">Přecházel kolem nás právě nějaký pán s&#160;dámou a&#160;pán řekl:</p>
			<p class="MLP-text">„I&#160;řezníci mají někdy dost červené barvy.“</p>
		</div>
</body>
</html>