<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>variace_pro_temnou_strunu-6</title>
		<link href="../Styles/variace_pr_idstyles.css" rel="stylesheet" type="text/css"/>
	</head>
	<body id="variace_pro_temnou_strunu" xml:lang="cs-CZ">
		<div>
			<p id="toc_marker-5" class="MLP-uroven2-kapitola"><a id="x.35726"></a>5</p>
			<p class="MLP-text-bez1radku">Když jsme se vrátili do města, spěchal jsem k&#160;ní. Křeslo, do něhož jsem klesl, stálo v&#160;šeru, neboť bylo poblíž zadní stěny a&#160;venku se už stmívalo. Na kulatém stolku na skle byl jako před léty citrón a&#160;jedna sklenka. Když jsem ji vzal do třesoucí se ruky a&#160;podržel proti oknu, viděl jsem na jejím dně vlhký pohyblivý nedopitý zbytek. Dal jsem ji zpět na stůl a&#160;trochu se pootočil, abych neseděl zády. Nemohl jsem se radovat, protože jsem byl zoufalý a&#160;zmatený, ale nemohl jsem si ani příliš zoufat, protože kdesi v&#160;duši jsem se musil radovat. Nebylo to černé ani bílé, a&#160;kdybych byl měl rozum, byl bych snad věděl, že z&#160;toho nemůže vzejít nic než taková <span class="MLP-znak-kurziva-11b">bezvýrazná šeď</span>. Chtěl jsem <span class="MLP-znak-kurziva-11b">jí</span> všechno, co jsem měl na srdci, vyložit, vyříkat a&#160;tajně jsem věřil a&#160;doufal, že mi něco řekne. Zdvihl jsem k&#160;ní oči jako k&#160;nebi, ale zčistajasna mě předešla.</p>
			<p class="MLP-text">„Něco se tuhle v&#160;tomto pokoji dělo,“ řekla vídeňským dialektem, „ani nevím co. Ale zato jsem se dozvěděla, že půjde do veřejné školy.“</p>
			<p class="MLP-text">Skoro jsem zatajil dech. Tak ona už tohle věděla. Chtěl jsem se zeptat, kdo jí to řekl, ale předešla mě zase.</p>
			<p class="MLP-text">„Ta se smetákem si to tady dneska povídala,“ řekla, „byla tu pro jehlu. Jen bych ráda věděla,“ pozorně na mne shlédla, „kdy do té školy půjde. Den, měsíc a&#160;<span class="MLP-znak-kurziva-11b">rok</span>.“</p>
			<p class="MLP-text">„Kdy půjdu,“ zašeptal jsem a&#160;vzpomněl si, že babička na mně už dlouhou dobu vyzvídá, který rok se píše, „kdy půjdu! Jakmile skončí prázdniny. Prvního září.“</p>
			<p class="MLP-text">„Prvního září je za půl roku,“ odvrátila oči, „když se jmenuje rok, má se mluvit v&#160;číslech.“</p>
			<p class="MLP-text">„Prvního září je za týden,“ zašeptal jsem, „vždyť je konec srpna.“</p>
			<p class="MLP-text">Babička dělala, že odpověď přeslechla, vysunula trochu hlavu z&#160;rámu a&#160;zeptala se, kde ta škola je.</p>
			<p class="MLP-text">„Je to doufám ta v&#160;ulici kardinála Skrbenského, co je odsud pár kroků,“ řekla a&#160;opět na mě pozorně hleděla.</p>
			<p class="MLP-text">„Není,“ zašeptal jsem, „ta ulice se nejmenuje kardinála Skrbenského, ale Jana Husa, a&#160;tahleta je jinde…“</p>
			<p class="MLP-text">A&#160;abych jí pomohl, vysvětlil jsem, že je od nás dvacet minut a&#160;musí se jít pod železniční podjezd, který může spadnout, jak říká Růženka, a&#160;přejít křižovatka s&#160;mydlářstvím, kde se zabilo už moc lidí. „Ano,“ kývl jsem, vida její údiv, „například i&#160;ovocnářka Kocourková, Růženčina přítelka. Vzkřísili ji až v&#160;nemocnici a&#160;druhý den ji hnali domů, ještě musila zaplatit, že vlítla pod vůz. Ale co,“ řekl jsem, „to není divu. Má škola je až u&#160;Šternberských sadů, skoro tak daleko jako kostel svatého Michaela, a&#160;není to už žádná škola pro malé. Je to&#160;– gymnázium.“</p>
			<p class="MLP-text">Babička zatajila dech a&#160;já jsem toho trošičku využil a&#160;tiše jsem dodal:</p>
			<p class="MLP-text">„Otec vlastně nechtěl, abych chodil do gymnázia ke Šternberským sadům, já jsem se to tajně dověděl…“</p>
			<p class="MLP-text">„Tak?“ zdvihla oči, „nechtěl? A&#160;kam vlastně chtěl, aby chodil?“</p>
			<p class="MLP-text">„Někam jinam někde jinde…,“ selhal mi hlas, zmlkl jsem a&#160;pak se v&#160;pokoji na chvilku rozhostilo ticho. Vrtěla hlavou mírně vysunutou z&#160;rámu a&#160;zpytavě na mě hleděla, mně se tajil dech a&#160;tlouklo srdce, čekal jsem, co řekne, ale když pak ticho opět vzalo zasvé, ptala se dál. Jak gymnázium vypadá.</p>
			<p class="MLP-text">„Je to velká černá budova,“ odvětil jsem, „u vchodu je státní znak a&#160;v&#160;prvním patře na zdi jsou sochy starců.“</p>
			<p class="MLP-text">„Státní znak,“ pookřála, „to by tedy zrovna nejhorší gymnázium nebylo. Všiml si už, jak je na tom znaku krásný?“ pookřála, „jaká má křídla, jen vzletět, ty drápky, jen zdvihnout, a&#160;ty dvě hlavy, to je pane moudrost. To je jako…“</p>
			<p class="MLP-text">„Ale to je omyl,“ zašeptal jsem, „vždyť na znaku <span class="MLP-znak-kurziva-11b">nemá</span> křídla ani dvě hlavy. Vždyť <span class="MLP-znak-kurziva-11b">on</span> nelítá.“</p>
			<p class="MLP-text">„Ale,“ zvolala rozladěně, „kdepak tohle slyšel? Kdopak mu tohle namluvil? Aby nelítal, když je to pták. Aby snad jen tak lezl jako obyčejné pozemní zvíře.“</p>
			<p class="MLP-text">Pod babičkou na pohovce se ozval jakýsi bručivý nesouhlas.</p>
			<p class="MLP-text">„Není to pták,“ řekl jsem, „má jednu hlavu, dva ocasy a&#160;čtyři tlapky.“</p>
			<p class="MLP-text">„Medvěd,“ křikl medvěd a&#160;poskočil na pohovce.</p>
			<p class="MLP-text">Ze skleněné vitrínky zazněl drobný zvonivý smích, tanečnice zatleskala ručkama.</p>
			<p class="MLP-text">„Probůh,“ zvolala babička, „což to není orel?“</p>
			<p class="MLP-text">„Kdepak. Je to přece lev. Lev král!“</p>
			<p class="MLP-text">„Lev král,“ řekla rozladěně, „pozemní zvíře. To by tedy moc dobré gymnázium nebylo. Co tedy aspoň ti starci v&#160;prvním patře na zdi, kdo to je?“</p>
			<p class="MLP-text">„To ještě nevím,“ řekl jsem.</p>
			<p class="MLP-text">„Neví,“ kývla už zase vlídněji, „co o&#160;nich tedy říká ta se smetákem, ta přece zná kdekoho.“</p>
			<p class="MLP-text">„Růženka to neví také,“ odvětil jsem, „ona se jich děsí.“ A&#160;vysvětlil jsem, že včera ráno řekla, že jsou nazí a&#160;že se to na školu pro děti ani nehodí. Po snídani řekla, že by se tam místo nich spíš hodila zvířata. Po obědě řekla andělé…</p>
			<p class="MLP-text">„Jsou to asi knížata,“ zavrtěla babička hlavou, „to by pak tedy bylo zase v&#160;pořádku. Jsou to knížata. Přece by nikdo jiný takové gymnázium nepostavil než starý císař. Lev král by na to neměl peníze.“</p>
			<p class="MLP-text">Babička jako by se stáhla za sklo rámu a&#160;zmlkla.</p>
			<p class="MLP-text">Zatím jsem nepochodil. Zatím jsem jí ještě nic z&#160;toho, co jsem měl na srdci, nevyložil a&#160;ona mi nic neřekla. Chňapl jsem sklenku se zbytkem na dně a&#160;díval se na ni proti oknu. Zbytek na dně, čirý jako křišťál, se převaloval ve skle a&#160;mně se zdálo, jako by se v&#160;té sklence hýbal veliký tekutý briliant. Vidíš, myslil jsem si a&#160;nevěděl, mám-li se víc radovat anebo si zoufat, zatím jsi nepochodil. Zatím ti nic neřekla. Ale jistě ještě není nic ztraceno, jistě se ještě příležitost najde, myslil jsem si a&#160;kousl se do rtu. Byla stažena za sklem rámu, a&#160;zatímco byla stažena, ozvala se tanečnice.</p>
			<p class="MLP-text">„Gymnázium,“ řekla zvonivě a&#160;křehce jako sklíčko, které bylo před ní, „to se tam tedy tančí!“</p>
			<p class="MLP-text">„Netančí,“ zašeptal jsem, „jen cvičí.“</p>
			<p class="MLP-text">„To není tak velký rozdíl,“ shovívavě sklonila tvářičky, „ale má se tančit s&#160;kvítkem v&#160;ruce nebo aspoň na šatech. Tančit bez kvítku v&#160;ruce nebo na sukýnce není bezpečné.“</p>
			<p class="MLP-text">„A&#160;byl už vevnitř?“ vysunula se babička opět ze skla, řeč zlaté křehké panenky jí asi nebyla milá, a&#160;já hned nepochopil, co myslí.</p>
			<p class="MLP-text">„Kde vevnitř,“ zeptal jsem se.</p>
			<p class="MLP-text">„Uvnitř. V&#160;tom gymnáziu.“</p>
			<p class="MLP-text">„Ještě ne,“ odvětil jsem, „jen jsem trochu nahlédl do vrat. Stojí tam na schodišti socha z&#160;mramoru, nějaký stařec s&#160;kluky, opletený hady. Prý je to Laokoon.“</p>
			<p class="MLP-text">„Laokoon,“ kývla, „to může být. Toho hadi opravdu opletli. I&#160;na nohou…,“ pohlédla na mě zpytavě. Pak řekla:</p>
			<p class="MLP-text">„Měla by ho tam doprovázet. Ta se smetákem. Aby ho cestou nechňapl nějaký přelud.“</p>
			<p class="MLP-text">„Růženka chce,“ vyhrkl jsem, „ale to právě nesmí. Ještě by na mě na chodbě bůhvíco volala a&#160;chytala mě, to nejde.“</p>
			<p class="MLP-text">„To nejde,“ zabručel medvěd, „chytat se nesmí. Na to je ochrana.“</p>
			<p class="MLP-text">Babička odvrátila ucho, aby dala najevo, že neslyší, a&#160;rukou teď začala cosi hledat někde dole, co už přesahovalo spodní příčku rámu.</p>
			<p class="MLP-text">„Neměla by ho doprovázet,“ souhlasila pak, „ještě by si někdo všiml, že má smeták, a&#160;myslil si, že má strach z&#160;přeludů. Ať tam radši jezdí kočárem.“</p>
			<p class="MLP-text">„Ale to přece nejde,“ zaskučel jsem, „copak máme kočár? Vždyť my kočár nemáme. A&#160;pak se už ani v&#160;kočárech nejezdí.“</p>
			<p class="MLP-text">„Protože opustil svět starý císař,“ odvětila rozmrzele, „kdyby byl svět ještě neopustil, jezdilo by se pořád. Ale ono se stejně jezdí,“ řekla rozhodně, „já to vím, vy jezdíte také. Vždyť máte na venkově bryčku. A&#160;vůbec,“ zeptala se mírně chrastíc, „jak vůbec napíše to datum, kdy tam poprvé půjde…“</p>
			<p class="MLP-text">„Napíši první září <span class="MLP-znak-kurziva-11b">tohoto</span> roku,“ řekl jsem, připomenuv si, že babička zase vyzvídá rok, a&#160;abych zamluvil řeč, řekl jsem: „A&#160;zdivočím.“</p>
			<p class="MLP-text">„No ano,“ kývl jsem, když překvapením obnažila přední zuby a&#160;medvěd se zatřásl, „ano, ale není to pravda. To říká jen Růženka. Když však jí to řeknu sám a&#160;řeknu, že v&#160;tom případě nebudu chodit ze školy, hned obrátí a&#160;říká, že to není pravda. Že nezdivočím. Má asi strach, abych se netoulal.“</p>
			<p class="MLP-text">„Není chytrá,“ vysunula babička víc hlavu z&#160;rámu, jako by chtěla, abych dobře slyšel, „nikdy chytrá nebyla. Mně se vždycky zdálo, že je naopak hloupá. Teď to vidím na vlastní oči. Ať ji vůbec neposlouchá. Ještě z&#160;ní přijde o&#160;rozum jako ten šmok u&#160;těch Mausbergů. Co říká o&#160;podjezdu, je také hloupost. Vlak může spadnout. Vlaky jsou velká zkáza. Ničí se v&#160;nich sluch a&#160;ochrnují nohy. Působí i&#160;na ledviny…“ Na chvilku zmlkla, ale pak si sáhla na briliant, který měla v&#160;uchu, a&#160;mluvila dál: „Vlaky také otřásají mozkem a&#160;člověk, když v&#160;nich jezdí, se lehko zblázní. Jako ten šmok u&#160;Mausbergů, ale ten to snad měl z&#160;pití. Nejlepší je kočár s&#160;párem běloušů nebo s&#160;dvěma páry.“</p>
			<p class="MLP-text">„Ale to je zase omyl,“ zašeptal jsem, „Růženka má právě z&#160;podjezdu strach. Ona mu nevěří.“</p>
			<p class="MLP-text">„I&#160;tak není chytrá,“ zavrtěla hlavou, „nemá kapku rozumu. A&#160;tenhle obrázek, kde visím,“ hodila rukou na sebe, „ani pořádně neutře. Pořád mám před očima nějakou mlhu, ale já dobře vím, že to mlha není. Je to prach. Prach na skle. Nedávno tu u&#160;mne bylo nějaké pozdvižení…“</p>
			<p class="MLP-text">Srdce mi poskočilo, zatajil jsem dech. Opět přišla chvíle, kdy jsem mohl doufat, že mi něco k&#160;tomu, co mám na srdci, řekne.</p>
			<p class="MLP-text">„Ano, ano…,“ rychle jsem koktal a&#160;koukal na ni, ale ona mávla rukou a&#160;řekla:</p>
			<p class="MLP-text">„Říká ještě něco o&#160;tom gymnáziu?“</p>
			<p class="MLP-text">„Říká,“ kývl jsem sklesle, příležitost byla opět tatam, „říká, že si musím v&#160;gymnáziu sednout k&#160;oknu, abych nepřišel o&#160;zrak, protože je ponuré. Ještě štěstí, říká, že nejdu do první, ale rovnou do druhé třídy, protože ta bude asi v&#160;druhém patře a&#160;tam je světleji. A&#160;také štěstí, že gymnázium je u&#160;Šternberských sadů, a&#160;ty jsou velké a&#160;krásné. Ale co je to platné, říká, park je <span class="MLP-znak-kurziva-11b">venku</span> a&#160;my se v&#160;něm učit nebudeme, ale uvnitř ve škole. Ledaže by zatím změnili nařízení a&#160;místo ve školách se učilo v&#160;parcích.“</p>
			<p class="MLP-text">„Ona je vskutku blázen,“ odvětila babička, „takovéhle nesmysly by normálního člověka nenapadly. Že nejde do první, ale do druhé třídy je tím, že teď honí děti do škol od sedmi. Za Marie Terezie se chodilo od osmi. No dobrá, jde tedy rovnou do druhé. Ale to tam také bude mít <span class="MLP-znak-kurziva-11b">nějaké kamarády</span>, ne?“ pohlédla na mě zpytavě a&#160;mně se zatajil dech…</p>
			<p class="MLP-text">„Budu,“ zvolal jsem, „budu, už nebudu takhle sám a&#160;na venkově budu smět chodit s&#160;chlapci z&#160;vesnice a&#160;budu… stopovat a&#160;házet lasem a… a… už mám na to věk.“</p>
			<p class="MLP-text">Ale ona jen mávla a&#160;řekla:</p>
			<p class="MLP-text">„Stopovat a&#160;házet lasem není třeba, to přece dělají divoši… Císař, když mu bylo třináct, také nestopoval a&#160;neházel lasem, a&#160;v&#160;osmnácti se stal císařem.“</p>
			<p class="MLP-text">„Stopovat a&#160;házet lasem se nemá,“ zabručel teď medvěd nepokojně a&#160;vděčně pohlédl k&#160;babičce.</p>
			<p class="MLP-text">„Trošku ano,“ usmála se tanečnice a&#160;lehce se protáhla, „alespoň je štíhlé tělo. Ale pro to vy to dělat nemusíte,“ koukla na mne a&#160;tvářičky se jí lehce zapýřily, „vy jste štíhlý a&#160;pružný dost.“</p>
			<p class="MLP-text">„Není dobře být štíhlý,“ řekl medvěd, „spíš baculatý. To se líp stojí na nohou.“</p>
			<p class="MLP-text">„Když má někdo čtyři,“ usmála se na něho tanečnice vlídně, „když však má dvě, je lepší být štíhlý.“</p>
			<p class="MLP-text">„Tak tedy, já si nemohu pomoci,“ řekla náhle babička, „ale jak to tak vidím, tak se mi zdá, že se na tu školu nějak těší. On se těší na školu, už aby tam byl, a&#160;ani neví, že se vlastně těší na vězení. Ano,“ povzdychla, když jsem na ni překvapeně koukl, „na vězení, bude to přece jenom tak. Copak neví, co je vězení? Svět sám je vězení a&#160;ještě další v&#160;něm,“ vzdychla trpce, „jak vidím, neví toho ještě moc, je teprve na začátku. Až bude na konci…,“ pohlédla na mě zpytavě a&#160;já byl zcela zmaten, „bude toho vědět víc. Bude vědět, že svět je vězení,“ zachrastila.</p>
			<p class="MLP-text">„Svět je vězení,“ zabručel medvěd a&#160;koukl na babičku, chtěl jí zřejmě zalichotit, ale babička se odvrátila, jako by dávala najevo, že mluví hloupě, a&#160;jen rukou opět hrábla kamsi pod rám. Pak na mne znovu pohlédla a&#160;řekla:</p>
			<p class="MLP-text">„My tady pořád mluvíme o&#160;gymnáziu, ale o&#160;těch, co představují vězení, nepadla ještě ani zmínka. Ti, co představují vězení, jsou nejhorší ze všech. Nejhorší přeludy vůbec. Jsou to špióni a&#160;policie.“</p>
			<p class="MLP-text">Cítil jsem náhle, jako bych byl polkl a&#160;zčervenal.</p>
			<p class="MLP-text">„Špióni a&#160;policie byli vždycky,“ vykoktal jsem.</p>
			<p class="MLP-text">„Nebyli,“ zatřásla hlavou, „v ráji za Adama a&#160;Evy nebyli, byl jen ďábel. Také za starého císaře nebyli. Ale od té doby, co nastoupil následník trůnu, je to čím dál horší. I&#160;vlaků jezdí víc. Aby ještě kočáry vůbec nepřestaly. Aby nevyhynuli ušlechtilí koně.“</p>
			<p class="MLP-text">„Ti nevyhynou,“ zabručel medvěd chlácholivě, „jsou to pozemní zvířata.“</p>
			<p class="MLP-text">„Ale následník trůnu také není,“ řekl jsem, „zabili ho přece v&#160;Sarajevu.“</p>
			<p class="MLP-text">„Já vím,“ kývla babička, „v autě. Kdyby byl jel v&#160;kočáře jako pořádný člověk, nestalo se to. Starého císaře nikdo nezabil, protože v&#160;autě nikdy nejel. Ten by byl do auta nesedl ani zanic, protože byl moudrý. Auta jsou horší než vlaky, a&#160;kdo v&#160;nich jezdí, je nejhorší. Já se vůbec nedivím,“ prohodila, „že špióni a&#160;policie jezdí v&#160;autech…“</p>
			<p class="MLP-text">Opět jsem polkl a&#160;zčervenal.</p>
			<p class="MLP-text">A&#160;když jsem mlčel, zeptala se, jak je to dlouho, co následníka trůnu v&#160;Sarajevu zabili.</p>
			<p class="MLP-text">„Bylo to v&#160;roce 1914,“ stále mně hořely tváře, „tak to už je…“ Rychle zvedla hlavu, natočila ucho a&#160;já pochopil znovu.</p>
			<p class="MLP-text">„Je to už <span class="MLP-znak-kurziva-11b">dost</span> let, co ho zabili…,“ vyhrkl jsem.</p>
			<p class="MLP-text">„Dost let…,“ řekla zklamaně, „to to letí. Jsem zvědava, kdo nastoupí, až opustí svět Karel. Ta jeho Zita měla spoustu dětí. Asi nastoupí Otto. Je nejstarší a&#160;nejkrásnější. Ti mladší jsou dost hubení.“</p>
			<p class="MLP-text">„Ale Karel taky není,“ řekl jsem, „je přece prezident.“</p>
			<p class="MLP-text">„Já vím, <span class="MLP-znak-kurziva-11b">tady</span>,“ hodila rukou, „ten na koni. Ale u&#160;<span class="MLP-znak-kurziva-11b">nás</span>!“</p>
			<p class="MLP-text">„Tam také není císař,“ řekl jsem, „i tam je prezident.“</p>
			<p class="MLP-text">„Tím hůř,“ řekla babička, „to jsou ty konce. A&#160;ke všemu se ještě stahují mračna. <span class="MLP-znak-kurziva-11b">Odtamtud</span>.“</p>
			<p class="MLP-text">Věděl jsem dávno, že „odtamtud“ znamená z&#160;Německa. Babička neměla Němce ráda. Neměla ráda hlavně Prušáky. Nenáviděla především císaře Viléma. Říkala, že podvedl Evropu a&#160;vyvolal válku.</p>
			<p class="MLP-text">„Za starého císaře by se žádná mračna nestahovala,“ řekla pozlobeně, „zářilo by slunce na nebi… Nebyli by ani špióni a&#160;nejezdili by <span class="MLP-znak-kurziva-11b">tam</span> v&#160;autech. A&#160;k&#160;tomu ještě v&#160;dešti…“ Zkameněl jsem do třetice.</p>
			<p class="MLP-text">„Tak já mu něco povím,“ řekla náhle a&#160;vpila se zrakem do mých strnulých očí, „jaképak vytáčky a&#160;okliky. Policie být má, ale proto, aby chránila lidi a&#160;stíhala zločince. Když se z&#160;ní stanou špióni a&#160;slídí, co kdo dělá, kdo co říká, s&#160;kým se stýká, jestli se usmívá a&#160;nemračí, je konec. Konec, když se nestarají o&#160;vlastní rodinu, když…,“ babičce jako by náhle selhal hlas, jako by jí přeskočil, polkla, zmlkla, zachvěla se…, ale byl to jen okamžik. Hned mluvila dál. „Ale já vím,“ mluvila dál, „proč to je. Je to proto, že se jim dala velká moc. Policie a&#160;špióni jsou dnes všemohoucí. To nikdy za císaře nebylo. Ještě vedle visí ten krásný mladý kníže Metternich?“</p>
			<p class="MLP-text">Byl jsem jako opařen.</p>
			<p class="MLP-text">Kdybych byl na vlastní oči neviděl, že mluví babička, byl bych myslil, že mluví přízrak. Ve snu by mě nebylo napadlo, že je tohle možné. Asi vycítila mé zděšení, protože rázně mávla rukou.</p>
			<p class="MLP-text">„Nechme to,“ rázně mávla rukou, „nechme to.“</p>
			<p class="MLP-text">Stáhla se hluboko za sklo a&#160;já honem uchopil sklenku. Ruka se mi tak podivně třásla, že ten tekutý briliant na dně mi div nevyšplíchl na nos. Voněl silnou kořeněnou vůní a&#160;proti oknu se třpytil jako malé bílé jiskřičky. Bože, myslil jsem si, jak tu už dlouho mluvíme, vždyť se to nějak strašně táhne a&#160;já jí pořád nic z&#160;toho, co mám na srdci, nevyložil, ona mně k&#160;tomu stále nic neříká, a&#160;teď mě ještě straší. Vtom opět vysunula tvář a&#160;zeptala se, jak se učím hrát na klavír.</p>
			<p class="MLP-text">„Kristepane, učím se,“ vzdychl jsem a&#160;postavil sklenku k&#160;citrónu, „učím se, kristepane, proč bych se neučil. Chodím přece k&#160;jedné staré vdově profesorce do Hradební…“</p>
			<p class="MLP-text">„K&#160;profesorce vdově se říká,“ řekla, „já vím. Slyším, že občas hraje tadyhle vedle,“ ukázala na dveře purpurového pokoje, „jednou mu řeknu, co by se měl naučit. Mozarta a&#160;Stille Nacht, také Beethovena. Na toho je však ještě mladý. Ach jo, mladý,“ vzdychla, „měl jít k&#160;nám a&#160;tam chodit do řádné císařské kadetky. Mohl studovat a&#160;kamarádit s&#160;Ottou. Nějaký Laokoon na chodbě,“ dodala, „by se v&#160;té naší kadetce našel taky…“</p>
			<p class="MLP-text">„Proboha,“ skoro jsem už odsekl, „kadetky tam přece nejsou také. Říkám už hodinu, že císař není už ani tam!“</p>
			<p class="MLP-text">„Kadetky tam jsou,“ řekla, „ty nikdo nezboural a&#160;císař tam&#160;– bude. Bude to Otto. Je nejstarší a&#160;nejhezčí, ostatní jsou hubení. Kdyby s&#160;ním studoval a&#160;kamarádil jako jiní naši hoši…“</p>
			<p class="MLP-text">Chňapl jsem sklenku a&#160;v&#160;té chvíli, kdy jsem pohlédl na její třpytivé jiskřičky na vlhkém pohyblivém dně a&#160;čichl k&#160;její silné kořeněné vůni…</p>
			<p class="MLP-text">Medvěd to zpozoroval a&#160;jazykem si otřel rty.</p>
			<p class="MLP-text">„Tak se napij,“ řekl, „já vím, že máš na to chuť. Dopij to!“</p>
			<p class="MLP-text">„Nedělejte to,“ pískla tanečnice, „musil byste zvrátit hlavu. Hlava špatně drží. Já jsem ji jednou mohla mít uraženou.“</p>
			<p class="MLP-text">„Ale on přece není z&#160;porcelánu,“ dal se medvěd do smíchu, „copak je nějaký Smolíček pacholíček a&#160;jezdí na jelenu se zlatými parohy? On má tadyhleto všechno,“ ukázal si tlapkou za krk, „<span class="MLP-znak-kurziva-11b">živé</span>.“</p>
			<p class="MLP-text">„Tak dost,“ zvolala náhle babička a&#160;honem rukou zase hrábla někam pod rám, „tak dost, a&#160;nestavil stále tu sklenku na stůl. Pořád na ni kouká a&#160;zkazí si zrak, je tu už skoro tma.“ A&#160;pak náhle řekla:</p>
			<p class="MLP-text">„A&#160;že se tady nezjevuje Günterek? Kde vlastně ten Günterek je? Kde je ten <span class="MLP-znak-kurziva-11b">náš Günterek</span>, že tu není, co…“</p>
			<p class="MLP-text">Div mi nevytryskly slzy. Viděl jsem ji v&#160;šeru, téměř ve tmě v&#160;rámu za sklem na zdi, jak přivírá oči, hledí dolů na pohovku, odkud na ni kouká medvěd, jak naposledy hrabe rukou někde pod sebou, vyjímá hrst cukroví a&#160;hází je přes dolní kraj rámu medvědovi. Jak říká tanečnici: „Má zlatá cukrová panenko, nechce také hrstku, hodím jí,“ a&#160;tanečnice sklání hlavu a&#160;se smutnou tvářičkou a&#160;rukama sepjatýma si něco šeptá. Jak medvěd spokojeně mručí, mlaská, polyká a&#160;kouká se na mě a&#160;pak říká: „Ty se bojíš, ty máš strach, ty přece jenom jezdíš na jelínkovi, že tu kořalku s&#160;tím citrónem nedopiješ… nedopiješ aspoň na tu školu, kam za pár dní jdeš, to se má oslavit…,“ viděl jsem a&#160;slyšel, ale bylo to marné. Nic jsem jí z&#160;toho, co jsem měl na srdci, nevyložil, nic mi neřekla, neřekla dočista nic, jen nějakou hrůzu. Vstal jsem z&#160;toho svého křesla a&#160;pomalu odcházel pryč. Neřekla dočista nic, napadlo mě u&#160;dveří, ale něco přece jenom bylo dobré. Vždyť si mě <span class="MLP-znak-kurziva-11b">aspoň všímala a&#160;já s&#160;ní mohl mluvit</span>. Venku byla tma už skoro jako v&#160;noci.</p>
		</div>
</body>
</html>