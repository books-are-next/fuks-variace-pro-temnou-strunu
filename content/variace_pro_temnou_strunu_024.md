---
title: '19'
contentType: prose
---

  

A pak přišel svátek.

Strážníci na křižovatkách se docela lidsky usmívali, a už to byl vlastně zázrak, kdypak se stává, aby se nějaký strážník na křižovatce lidsky usmíval, chodci na ulicích si vyprávěli vtipy, v parku u pomníku hraběte Šternberka se na lavičkách docela cizí lidé zdravili a smáli, v hospodě v Hradební, kde bydlí stará vdova profesorka, zpívali a hráli tak družně, že to bylo slyšet až k nám. Konečně totiž vyhlásili v pohraničí ten výjimečný stav, o němž se mluvilo v rádiu a v továrně, navíc rozpustili Sudeťáky, ordnery a byl konec.

„Rozpustili Sudeťáky, ordnery a je konec,“ smála se paní Hronová na chodbě u obrovského koše prádla, když viděla, že jdu ze školy, „tak se jim to zatrhlo. Myslili, že porostou do nebe, jo, to tak…,“ ale já spěchal, z nějaké neznámé příčiny jsem měl právě dnes veliký hlad, a Růženka v kuchyni, když jsem tam vpadl, chytila kupu novin a vzkřikla:

„Konec. Sudeťáci, ordneři prchli přes hranice.“ A pak si sedla s novinami ke kredenci, kde stála krupice a láhev mléka, a řekla:

„Já jsem to věděla, že Hitler zajde. Já a Kocourková jsme to věděly už v březnu, když to bylo s tím Rakouskem. Jenže tenkrát mi to nikdo nevěřil. Bodejť by dnes někdo věřil na nějaké věštby, lidi dnes nemají rozum. Jediný, kdo má dnes rozum, je pan francouzský prokurista, je snad jasné, koho míním, že… Tuhle v těch novinách píší,“ zatřepala novinami, div je neroztrhla, „že po tom vyhlášení stavu nastal v pohraničí soudný den. Kostely jsou plné, modlí se za mír, a v parcích se válejí haldy zbraní a hákových křížů. To tam dnes otec vidí pěkné věci,“ pokývala hlavou, „vždyť on právě včera tam někam narychlo jel. Někam do Chebu či Aše či kam, a vrátí se až zítra v poledne. Až zítra v poledne,“ vesele práskla do novin, „zaplaťpánbůh, a Hitlera čeká smrt! Mám dát ohřát polívku, co jsem dnes dělala?“

Měl jsem veliký hlad a už jsem se na oběd těšil.

„Ale kdyby jen smrt,“ hodila noviny na stůl a šla k plotně, „kdyby jen smrt v tom podzemí uprostřed kostí, žab, můr a ohně. Já vím ještě něco jiného. Jen mi nejde na rozum ten Hron.“

„No proč,“ zvolala, chytila utěrku a kápla na talíř z jednoho hrnce na plotně trochu horké vody, „Hronová si zpívá, jako by byla v opeře, ona dnes pere, to jo, ale Hron se mračí, jako by mu to všechno, co se děje, nebylo nějak recht. Jako by snad s tím výjimečným stavem ani nesouhlasil. Jako by mu nešlo pod fousy, že rozpustili Sudeťáky, ordnery a je konec. Viděla jsem ho dopoledne u sklepa, něco tam zas vrtal, měl červenou špičatou čepici a nějaký klacek.

Tak to je ta polívka,“ šoupla talíř s kapkou horké vody na stůl.

Odstrčil jsem talíř, bylo na první pohled jasné, že to není k jídlu. Čekal jsem raději na oběd.

„Ale abych se vrátila k tomu, co ještě vím,“ opět si sedla ke kredenci, na níž stála krupice a láhev mléka, „abych to dořekla, než se matka vrátí, může tu být co nevidět, šla něco koupit. Prostě, Hitler nezajde jen v podzemí a v ohni, ale on se i otráví!“

Když jsem vyprskl smíchy, vyskočila od kredence a křikla:

„Ať mě bůh netrestá, tohle přece vůbec není k smíchu. To je pravda. Mně to _vyšlo také_. No ovšem, v kartách, kde jinde by mohlo něco takového vyjít, v novinách ne. Kocourkové to vyšlo dopoledne a mně před dvanáctou. Tuhle je důkaz,“ hrábla na kredenc a hodila na stůl nějakou sedmu a krále, „Kocourkové to vyšlo taky tak. Osma a žaludská desítka…“

„Ale to jsou snad úplně jiné karty, pokud to chápu,“ podivil jsem se a pohlédl na plotnu, měl jsem již obrovský hlad.

„Jiné karty,“ zasmála se, „to je přece jedno. Na tom přece vůbec nezáleží, jestli jsou to jiné karty. Hlavní je, že znamenají otravu v podzemí. Karty _pro nás_ přece jsou úplně vedlejší…“ usmála se záhadně a matně, a mně v té chvíli blesklo, zda se nezbláznila. Mohl to však být jen obyčejný nesmysl. „Je zajímavé,“ řekla, „že nám to vyšlo _právě dnes_. Dnes, kdy vyhlásili ten výjimečný stav, rozpustili Sudeťáky, ordnery a je konec. Kdyby to tak věděl pan prokurista,“ obrátila oči k oknu, „ten by se nesmál, ten ne, ten tomu rozumí… Kolikátého září vlastně je, to bych si měla pamatovat.“

Byl to vskutku obyčejný nesmysl, snad se nezbláznila. Radši jsem znovu koukl na plotnu a řekl jsem, že mám hlad.

„Hlad,“ zvolala a mávla na talíř s vodou, „to věřím. Tady je přece polívka.“

„Oběd,“ zvolal jsem.

„To je ten oběd,“ mávla opět na talíř, „to je všechno. Copak jsem dnes mohla vařit? Copak jsem se k vaření dostala? Mohla jsem udělat krupicovou kaši, mám krupici a mléko,“ mávla na kredenc, „ale copak to někdo u nás jí?“

Skoro se mi zatočila hlava, pochopil jsem. Nemohla vařit, neboť celé dopoledne zřejmě ležela u Kocourkové v kartách. Dříve než jsem mohl promluvit, opět chňapla noviny, sedla si ke kredenci a řekla:

„Zajde v podzemí a v ohni a otráví se. Jen ať o něm nikdo nemyslí, že vyhraje. Kdo s mečem zachází, mečem schází, to je už v bibli. Někdo na to nevěří,“ řekla, „někdo si myslí, že je to už staré a dnes to neplatí, ohrnuje nad tím nos. Tak se tedy hezky mýlí. Jako je konec Sudeťáků, ordnerů, tak je i Hitlerovi. Kdo s mečem zachází, mečem schází,“ opakovala rozhodně, a já viděl, že to myslí vážně.

„To je všechno hezké,“ řekl jsem, „ale co budu jíst? Že se Hitler otráví v podzemí, mě přece nenasytí. Dnes nám říkal při náboženství pan profesor,“ podotkl jsem, ač to nebyla pravda, neboť jsme dnes náboženství neměli, „že hladoví se mají sytit.“

„Sytit hladové,“ kývla, „to jistě. To je v bibli také. Není to ten páter Anselm dominikán?“ A když jsem kývl, řekla:

„Měl vám také říci, že blahoslavení, kteří lační, neboť budou nasyceni. Tak to je.“ A začala chválit naše skvělé vojsko, četnictvo a policii, jež dala v pohraničí Sudeťákům, ordnerům co proto. A dodala, že ten vážený anglický lord, jenž byl u nás tak dlouho na návštěvě a každému tu už lezl z krku, se vrací do Anglie. Přerušil jsem ji brzy.

„Když lační, budou nasyceni,“ řekl jsem rozhodně, „rád bych byl tedy nasycen.“ Pohlédla na mě s úsměvem a řekla:

„Ale to je přece symbol. To přece platí o životě _posmrtném_.“

Vstal jsem a šel ke dveřím. Měl jsem pár korun a mohl jsem si koupit něco k jídlu v obchodě. Na křižovatce u mydlářství byl takový malý obchod, kde leccos prodávali. Viděla, že mám vztek, a ještě než jsem došel ke dveřím, řekla, abych nikam nechodil.

„To nemá cenu,“ zasmála se, „řekla jsem přece, že matka šla něco koupit a přijde co nevidět. Tím jsem právě myslila, že šla nakoupit jídlo. Abychom neumřeli hladem.“ A když jsem si znovu sedl, řekla konejšivě:

„Dnes se přece nemůžeme zlobit, takový velký den. Vždyť je to jako druhý dvacátý osmý říjen. Vždyť to je naše obrovské vítězství. Vždyť to je svátek. Já zato někdy ukuchtím ten žloutkový krém, až dostanu ten recept z továrny A vůbec…,“ vstala a přistoupila k oknu, „otec je zaplať pánbůh pryč a večer, až i matka odejde do pokoje, mohli bychom se kouknout do špajzky. Abychom věděli, co tam vlastně je a co tam není. Udělat tam takovou večerní prohlídku. Od té doby, co jsem tam viděla tu Hronovic sekeru, jsem tam vlastně vůbec nerochala.“

Náhle se ozvalo cvaknutí domovních dveří, matka se vracela.

„Tak teď oslavíme krach Sudeťáků,“ zvolala Růženka, „nákup je zde. Jistě šunka a salát a také ovoce od Kocourkové. Vida,“ zvolala a otevřela dveře do předsíně, aby to bylo slyšet, „mohla jsem ovoce vzít ráno taky, když už jsem tam byla na skok, měla tam nějaké hrušky a švestky…“

  

Večeřeli jsme v kuchyni, matka, Růženka a já, otec byl někde v Chebu nebo v Aši, večeřeli jsme jen v kuchyni, ač právě dnes by se bylo hodilo večeřet v jídelně na prostřeném stole pod zářícím křišťálovým lustrem… byl vskutku velký den, svátek. Otevřeným oknem jsme slyšeli z Hradební, kde bydlí má stará vdova profesorka, zpěv, teď večer tam zpívali a hráli ještě živěji než v poledne a Růženka co chvíli skákala od stolu k oknu, smála se a říkala, že dnes si ta má vdova profesorka na ten klavír ani nezabrnká… Pak náhle zvonil telefon v purpurovém pokoji, jenž je určen pro nás. Matka odložila příbor, vyšla z kuchyně, Růženka skočila ke kredenci, na níž stále byla krupice a láhev mléka, a řekla:

„Jen aby to nebyl _on_ a nevolal, že se z toho Chebu nebo Aše vrací. To by byl s tou špajzkou konec. No ale snad to on nevolá.“ A pak znovu, což bylo dnes už asi posté, začala mluvit o krachu Sudeťáků, rozpuštění ordnerů, o tom, že se Hitler otráví, a pak zas začala chválit naše skvělé vojsko, četnictvo a policii, jak dala Sudeťákům co proto, už jsem ji ani neposlouchal. Ale když o tom v poledne mluvila poprvé, měl jsem chuť jít k babičce a všechno jí říci, hlavně to, jak naše skvělá policie vyhnala od nás Sudeťáky. Neboť Sudeťáci byli zřejmě něco podobného jako Prušáci, které babička nemůže ani vidět, a přitom stejně nenávidí policii, kterou přirovnává k ďáblům, jak by se s tím byla asi vyrovnala? Měl jsem dojem, že by byla mohla jen mávnout rukou a předstírat hluchotu. Teď po večeři jsem však k babičce jít už nemohl. Chtěli jsme se kouknout do spíže. „Snad nevolá, že se vrací,“ řekl jsem, „ale matka je u toho telefonu nějak dlouho.“

„Už jde,“ zdvihla Růženka prst.

Matka vešla do kuchyně a řekla, že se musí hned sebrat a jít.

„Volala… žena generála.“

Žena generála tedy opět vážně ochořela. Byla to ta žena generála, jež byla dost často nemocná, ale matku volala zpravidla jen tehdy, když se jí zdálo, že to s ní vypadá na smrt, což bylo asi dvakrát do měsíce. Když matka řekla, že se musí hned sebrat a jít, Růženka téměř výskla a hned letěla chystat černé šaty. Ale matka ji v předsíni zadržela. Řekla, že si vezme šaty jen mírně tmavé. V jídelně u zrcadla si zapnula perly, v předsíni před zrcadlem u věšáku si nasadila klobouk.

„Jdi dnes dřív spát,“ řekla mi tam, „v posledních dnech jsi byl nějak bledý, asi špatně spíš. Včera jsem slyšela, žes byl vzhůru ještě ve dvě hodiny.“

Slyšel jsem, jak Růženka v kuchyni kvapně sklízí nádobí, zdálo se, že je hází do kredence, tak jak je, a ani je nemyje, protože z kuchyně se ozývalo pouze chrastění, ale nikoli tekoucí voda, a já dobře tušil, že něco zamýšlí a sotva se může dočkat. Vždycky něco zamýšlí a sotva se může dočkat, když nikdo není doma, nanejvýš jen já, který jí však zpravidla vůbec nepřekážím. Dnes jsme se měli kouknout do spíže…

„Spal jsem,“ řekl jsem matce před zrcadlem u věšáku, „chtělo se mi jen na záchod.“

„Tak jdi dnes dřív spát,“ opakovala a sejmula z věšáku plášť. Pak na mě kývla, zavolala na Růženku do kuchyně „sbohem“ a vyšla ze dveří do chodby. A sotvaže dveře do chodby za ní cvakly, práskla Růženka v kuchyni něčím o stůl, podle zvuku to byl asi talíř, a vyběhla do předsíně.

„To je hrozné,“ zvolala nadšeně, „tak už není doma ani ona. Tahle samota mě zničí. Já se tu sama někdy docela bojím. Dnes je však svátek, ten krach Sudeťáků.“ Pak sáhla na věšák a zvolala: „Copak jen ten krach Sudeťáků a to, že se Hitler otráví, ale ta špajzka.“

Ale v té chvíli, kdy to vyřkla, jsem již nemyslil na spíž, ale na něco docela jiného. Na něco, co mi prošlo hlavou v posledních dnech dost často, třeba když u nás byla Ilona Lányiová, anebo v té bídné noci, kdy k nám někdo přišel… náhle jsem se zeptal Růženky, kdy naposledy luxovala _v otcově pracovně_.

„Kristepane,“ zakryla si rukama tvář, „hned musíme do kuchyně, o tomhle se přece zde v předsíni nedá mluvit. Co kdyby někdo poslouchal za dveřmi,“ ukázala na dveře do chodby, „to není maličkost…“

Běželi jsme do kuchyně, Růženka pečlivě zavřela dveře, já si sedl ke stolu, pod nímž se válely střepy míšeňského talíře, a Růženka řekla:

„To je už dávno, co jsem tam luxovala. Protože do pracovny smím vejít, jen když je tam _on_. Teď tam zase asi tak hned nevkročím, tak se mi zdá, že až se zítra vrátí z toho pohraničí, asi zase někam pojede. Kdoví co se ještě stane…“ Pak si přisedla ke stolu, záhadně se rozhlédla kuchyní a její zrak na chvíli utkvěl na zrcadle, jež visí u okna.

„V Hradební pořád zpívají a pijou, oslavují krach Sudeťáků,“ řekla, „škoda, že nemáme šípkové víno jako Hronovi, ti je mají. Napili bychom se také.“

„Chodím už do třetí třídy gymnázia,“ řekl jsem, „ale jak vypadá pracovna v našem vlastním bytě, o tom skoro nemám zdání. Také tam přece nesmím, ledaže je tam on, ale to stejně jen na skok, nemám ani čas se tam pořádně rozhlédnout. Je to vlastně smutné, když se to tak vezme, že člověk nezná ani vlastní byt.“

„Nezná ani vlastní byt,“ povzdychla nadšeně, „to je pravda. To není jen smutné, to je víc… Ale proč se tam nesmí, vím. Protože jsou tam všelijaké záhady. V pracovně jsou vždycky všelijaké záhady, a mně se zdá, že zvláště v téhle době…“ Pak pohlédla na kredenc, kde ležela krupice a láhev mléka, a opakovala:

„Škoda, že nemáme to šípkové víno. V Hradební slaví krach Sudeťáků a my nemáme nic.“

„Šípkové víno,“ řekl jsem, „jsme my holt nikdy neměli, jen Hron, jsme lepší rodina. Možná však, že by se tu našlo něco jiného.“

„To bych ráda věděla kde,“ hbitě vyskočila z židle, „ve špajzu snad kristepane není nic, nebo že by přece…? Nic není nikde,“ řekla a pohlédla na sebe do zrcadla u okna.

„Určitě je,“ řekl jsem náhle nazdařbůh, ale rozhodně, „určitě je. Dnes je svátek, každý hraje a zpívá a my se koukneme do _pracovny_.“

„Panebože,“ spráskla ruce, dech se jí zatajil, oči zazářily, sedla si opět za stůl a pak se rozlehlo kuchyní strašlivé ticho.

„Panebože,“ řekla konečně, „to snad není možné. To je snad vyloučeno. Co kdyby se teď najednou vrátil…“ Zdálo se mi, že po slovech, která vyřkla, jdou na ni mdloby.

„Jak by se mohl teď večer najednou vrátit, když včera jel někam k Aši, k Chebu a má se vrátit až zítra v poledne,“ řekl jsem, „nejsem blázen, abych na tohle věřil.“

„To je pravda,“ rychle kývla, „odjel k Chebu a Aši a bůhví kam ještě. Může se však vrátit matka.“

„Matka šla k ženě generála, která umírá,“ řekl jsem, „je možné, že dnes přijde až k ránu, protože k ránu smrt přichází nejčastěji a žena generála může právě dnes doopravdy umřít.“

„Je to možné,“ opět rychle kývla, „nikdo neví dne ani hodiny. Může umřít a matka přijde k ránu. Ale co kdyby poznal, že jsme tam byli? Poznal, až se zítra v poledne vrátí?“

„To je jednoduché,“ řekl jsem trochu zaraženě, „ničeho se nebudeme dotýkat.“

„Ničeho se nedotkneme, i to je pravda,“ přikývla a oči jí zářily, „čeho bychom se tam také dotýkali? Lux tam přece nepotáhnu, když tam _bez něho_ luxovat nesmím. Ale co ten tebich…“

„No ten velký měkký červený tebich,“ vysvětlila, „nemáme křídla, abychom se nad ním vznesli jako andělé. Budeme po něm chodit a on, až se zítra vrátí, najde na něm naše stopy. Šlápoty…“

„Čerta najde,“ řekl jsem a pak bylo chvíli ticho.

„Mám nápad,“ řekl jsem za chvíli, „až půjdeme odtamtud, přejedeme koberec luxem. Šlápoty se ztratí. Vyluxují. Nenajde nic.“

„Bože, i to by šlo,“ zvolala a vyskočila z židle, „vyluxovat pokoj, to je přece maličkost. To se jen takhle párkrát přejede sem a tam a je to. To je pravda,“ řekla pak, „člověk by se tam měl trochu porozhlédnout, člověk ani neví, jak to tam vypadá. Ten psací stůl, skříň, knihovna, také je tam trezor… já jsem stejně léta přesvědčena, že je prázdný, a pak ta křesla a ten kulatý stolek u nich. Má skleněnou desku, to jsem blázen, mně pořád připomíná ten kulatý stolek v pokoji u babičky. Škoda holt jen, že nemohu na něj přinést nějakou kapku. V Hradební hrají a zpívají, slaví krach, možná že i ta stará umělkyně tam dnes pije, když nemůže brnkat, my holt nemáme nic, to je tedy trapné…“

„Ale snad jo,“ řekl jsem, „jdeme.“

Popošli jsme ke dveřím, chvíli naslouchali, byl klid, jen oknem bylo slyšet zpěv a hudbu z Hradební, kde slavili krach Sudeťáků. Pak jsme vyšli do předsíně. Otevřela spíž, rozsvítila, rychle tam někam hrábla, rukou zalovila, zhasla, zavřela, držela za krk velkou baňatou láhev…

„Jsou tam divné věci,“ přikývla, „ani jsem na ně radši nekoukla. Měli bychom se tam vskutku kouknout, jestli na to zbude čas. Teď však musíme znovu do kuchyně, nedá se nic dělat.“

Šli jsme znovu do kuchyně. Dala baňatou láhev na stůl, bylo v ní přes polovinu čiré bílé tekutiny. Vyňala zátku, pak hrábla na kredenc za láhev mléka a podala si jednu větší sklenku.

„Citrón já mít nemusím,“ řekla nalévajíc.

„A co já,“ vyhrkl jsem, když vypila, co si nalila, a otřásla se.

„Kristepane,“ vzdychla.

„No ovšem,“ řekl jsem, „to je samozřejmé. Všude se hraje a zpívá, v Hradební pijou, v továrně jsem pil také, ne? Jsem ve třetí třídě gymnázia a jdeme do pracovny.“

Rychle se vrátila ke kredenci, hrábla za láhev mléka a vytáhla druhou sklenku. „Když, tak tedy jen střik,“ řekla, „tři čtvrtě vody a dvě kapky šnapsu.“ Pak natočila do sklenky dvě kapky vody, sklenku mi podala a řekla:

„Já se otočím ke zdi, já to nesmím vidět.“ A otočila se k zrcadlu, které visí u okna.

Vylil jsem vodu ze sklenky na zem a nalil jsem si. Pak jsem upil a pak se mi mírně zatočila hlava.

„Bůhsuď co to je,“ řekl jsem pak, když mě v krku, v hrudi a ramenou zahřála známá kořeněná vůně, „mentol to není, to je jisté, kdo by pil mentol. Jsme lepší rodina. Ale kořeněné a silné to je, to je pravda. Po čem to jen chutná… Tomu lístku na láhvi vůbec nerozumím, je to anglicky.“

Oknem zazníval z Hradební zpěv a smích, slavili krach Sudeťáků.

„Vdova umělkyně možná že už leží u pedálu,“ zasmála se Růženka, „tak jdeme.“

  

Velký černý psací stůl byl téměř prázdný. Stál na něm jen telefon, temná stolní lampa, desky, kalendář a nějaká fotografie. V rohu kachlová kamna, v nichž se nikdy netopilo, před nimi klubovky s kulatým stolkem, v jehož desce se obrážely dvě sklenky, které na něm stály, a světlo lustru, který jsme rozsvítili. Podél jedné stěny regály s knihami, pak velké žluté dveře ve zdi. Na oknech zpola zatažená záclona, na niž dopadalo světlo lustru. U protilehlé stěny temná skříň. Na zemi měkký červený koberec. Leskl se od dopadajícího světla.

„Panebože,“ zdvihla oči k zářícímu lustru, „osvěť nás, ať se ničím neprozradíme. Hlavně se ničeho nedotýkat. Tak začneme.“

Přistoupila ke stolu a otevřela tmavé desky.

„Vidím jeden popsaný papír,“ zašeptala s lehce vytřeštěným zrakem, „to si přečteme pak. Tuhle je kalendář a nějaká fotka,“ ukázala k lampě, „támhleto je ten trezor,“ ukázala na žluté dveře ve zdi.

Vždy když jsem měl možnost vejít do pracovny, překvapilo mě, že je trezor tak velký. Měl jsem za to, že trezor je jen taková kovová truhlička ve zdi, jako třeba ve strýčkově kanceláři v továrně. Tohle však byly dveře, jimiž by bezmála prošel člověk.

„Vždycky když si těch dveří všimnu,“ řekl jsem, „si myslím, že to jsou skutečné dveře.“

„Skutečné dveře,“ zavrtěla hlavou s lehce vytřeštěným zrakem, „to je hloupost. Kam by vedly? Tam přece už nic není, tam končí dům. Je to trezor. Jsem jista, že je prázdný. Budou v něm nejvýš nějaké doklady. Podívejme…,“ řekla pak, když přistoupila k trezoru a pohladila dlaní jeho povrch, „je to z kovu. Asi z ocele. Tuhle jsou zámky na klíče. Ale tak se mi zdá…,“ náhle se zarazila a znovu dlaní přejela trezor, „tak se mi zdá, že tahle barva není pravá…“

„No jak to,“ řekla, když jsem se podivil, „že není původní. Trezory jsou přece zelené. Ten v továrně byl zelený taky. Tak se mi zdá, že tenhle někdo natřel modrou…“

„Ale vždyť je žlutý,“ řekl jsem.

„Žlutý,“ řekla, „samozřejmě. Když se zelená natře modrou, vznik­ne žlutá… Ale to nic, co je nám po tom. Barva trezoru nás přece zajímat nemusí. Hlavně se ničím neprozradit. Na nic nesahat…“ A přistoupila ke knihovně a vyňala jednu knihu. Byla německá, bez obrázků, zase ji dala zpět.

„To bych nepřečetla ani do smrti,“ podotkla a podala si další knihu, ta byla česká. Lion Feuchtwanger, Židovka z Toleda.

„Co má s tou čistou rasou?“ řekl jsem, „to asi nějak souvisí. Já když si vzpomenu na tu s tou korunou a lorňonem u dědečka, běží mi ještě teď mráz po zádech. Vypadala jako smrt, ale byla to německá kněžna.“

„Nemá čistou rasu rád,“ řekla a dala Židovku z Toleda na místo, „má asi rád Židy.“ Pak sáhla po třetí knize s nápadně žlutým hřbetem, a sotva ji otevřela, vykřikla.

V knize byl obrázek mrtvé ženy.

Rychle jsme listovali dál.

Objevil se obrázek mrtvého muže.

„Ježíši Kriste, to je hrůza,“ vydechla, „měli bychom si to líp prohlédnout u stolu. Rozsvítím ještě stolní lampu.“

Donesli jsme knihu k psacímu stolu a rozsvítili ještě stolní lampu.

V knize byla mrtvá těla v různých polohách, na polní cestě, u lesa v borůvčí, v příkopě u silnice, na břehu řeky, na zahradě za stromem, na poli, v místnosti na linoleu, na prknech, parketách, koberci. Všechno byly fotografie. Byly tam i fotografie obličejů na bílém a černém pozadí, fotografie zkroucených koster v zemi, kramlí, kladiv, palic, tyčí, nožů, revolverů, provazů a šátků, ampulek a prášků. Pak otisky prstů, bot a chodidel.

„Všechno vraždy,“ chvěla se a pak div nepadla, v předsíni tloukly hodiny půl. Když se trochu probrala, řekla, že se jí tají dech a musí do kuchyně.

Zůstal jsem v pracovně sám jen s tou hroznou rozevřenou knihou. Otočil jsem stránku a objevila se fotografie rozhrabané země v lesním mlází a v zemi malé kůstky. Když jsem se odvrátil, všiml jsem si fotografie, jež stála na stole vedle kalendáře. Všiml jsem si jí ostatně už dříve a ani mě moc nezajímala. Fotka stála vždycky vedle kalendáře a byl na ní nějaký docela malý hoch. Vtom jsem slyšel, že mě Růženka z kuchyně volá, položil jsem knihu a vyběhl.

„Na mě šly mdloby,“ řekla před zrcadlem u okna se sklenkou v ruce, „na mě šly mdloby…“ Pak hodila rukou na druhou sklenku na stole. Oknem stále zaznívala z Hradební hudba a zpěv, hráli a zpívali tam teď snad ještě hlučněji než před chvílí, upil jsem. Pak jsme se oba zatřásli, zatočila se nám hlava, vrátili jsme se do pracovny k rozevřené knize.

Objevila se fotografie _kamenité cesty k lesu_, pak fotografie chodidel a bot na té kamenité cestě. Na druhé straně tatáž chodidla a boty na zpola travnaté, mechovité zemi. Na třetí straně opět táž chodidla a boty, ale u něčeho, co na fotografii už celé nebylo. Připadalo mi to jako kus ruky, která svírá provaz. Rychle jsme obrátili čtvrtou stránku a tam v mechu a trávě ležel – _nahý hoch_. Přes obličej měl černou pásku, jednu ruku rozpřaženou a svíral v ní _laso_. Vykřikli jsme a hrůzou se nám podlomily nohy.

„Musíme zas do kuchyně,“ vyhrkla Růženka, když se trochu probrala, a já stačil jen kývnout, pohlédnout na fotku hocha na stole, vyběhli jsme.

„To je strašné,“ vydechla, když se v kuchyni napila a klesnouc na židli si otřela ústa, „takový chlapec, a nějaký ďábel ho zabil. V lese s lasem v ruce. To je hrozné. Tak se mi zdá, že ta láhev nějak ubývá,“ řekla, „bylo toho tam přes polovinu, a teď budeme už skoro na dně. Jen probůh, aby nic nepoznal,“ vzala láhev a nalila si znovu. Pak na mě pohlédla, neboť jsem také upil, a řekla:

„Ta kniha je hrozná a radši ji dáme zpět. Můžeme si ji prohlédnout ještě jindy. Je už dost pozdě a žena generála může zůstat naživu. Radši se koukneme znovu na ten papír v těch deskách na stole. Možná že to jsou nějaké záznamy o Sudetách. Kdo ví, co se ještě stane. V Hradební dnes budou řádit do rána.“

Vběhli jsme opět do pracovny, ještě jednou jsme nahlédli do strašné knihy, spatřili obraz nahého mrtvého chlapce, pak Růženka knihu zavřela a dala ji do knihovny, byla to kniha s nápadně žlutým hřbetem. Pak se sehnula a ukázala na spodek knihovny.

„Spodek je zasklený a zamčený,“ zavrtěla hlavou, „otvírá se na zámek. Tam asi budou teprve knihy, stačilo by do toho kopnout a sklo se vysype. To však dělat nesmíme, to by poznal. Raději to někdy vypáčíme. Teď ten papír v deskách.“ Přiskočila zpět k psacímu stolu a otevřela desky.

Chvíli držela popsaný papír v ruce, pak přistoupila blíže k stolní lampě a řekla:

„Myslím, že se to Sudet netýká. Je tu jen nějaké nečitelné písmo… Tohle je hezká fotka,“ ukázala na obrázek malého hocha vedle kalendáře, „vypadá jako anděl. Ten jistě poslouchá, dobře se učí a nepije kořalku!“

„Bodejť by pil,“ pohlédl jsem na obrázek vedle kalendáře, „vždyť je to ještě dítě. Vždyť ještě ani nechodí do školy. Ten kalendář se mi líbí,“ ukázal jsem na kalendář, „je patentní na posouvání, na péro.“

„Na péro,“ kývla, „nám takový kalendář nedá.“

„Nedá,“ kývl jsem, „ten je holt jen pro lepší lidi.“ Pak jsme přistoupili ke skříni.

„Možná že je zavřená,“ řekla rozrušeně, „pak by nemělo cenu to zkoušet.“

„Je určitě otevřená,“ řekl jsem, aniž jsem to věděl.

„Je to velká skříň,“ řekl jsem po chvilce, „vešli by se do ní tři lidi…,“ a trochu jsem od skříně ustoupil.

„Určitě v ní nikdo není,“ řekla vzrušeně a také ustoupila, „kdo by se do ní schovával? Kdyby tam někdo byl, byl by už dávno vylez. To by stejně dobře mohl být někdo támhle v tom trezoru…,“ ukázala na velké žluté dveře ve zdi. Konečně jsme skříň otevřeli.

Visely v ní šaty.

Světlé, šedé, tmavé, nejrůznější. Po straně dvě temně zelené uniformy se zlatými knoflíky a s temně červenými výložkami s hvězdami. Dole bylo několik krabic od bot.

„Jsou plné,“ řekla, když je nadzdvihla, „je jich… deset párů. Pročpak asi tolik, to je divné.“

„Lepší lidi mají bot více,“ řekl jsem, „co je to támhle nahoře?“

Nahoře v přihrádce bylo několik klobouků a pak pár balíčků převázaných barevnými proužky.

„Jsou jako peří,“ sáhla na ně, „co v nich asi je? Mně to připadá, jako by v nich byly vlasy. Bude to asi vata…,“ řekla, „radši už skříň zavřeme.“

„Počkat,“ zvolal jsem v poslední chvíli a zadržel jí ruku, „tuhle je krabice doutníků.“ A podal jsem si krabici, jež byla u balíčků, otevřel ji a pak jsme oba vypískli. Krabice byla plná cigaret.

„Kristepane,“ vyrazila, když jsem dvě z nich shrábl a strčil do kapsy, ale já se jen usmál a mávl rukou.

„Teď je kouřit nebudu,“ řekl jsem, „vezmu si je do pokojíku.“ A hodil jsem krabici zpět, zavřel skříň a obrátil se ke stolku u křesel poblíž kachlových kamen, stály tam dvě sklenky se zbytkem na dně. „Dnes už zbytky na dně dopíjet nemusím,“ myslil jsem si, „to tu klidně nechám stát.“ A nahlas jsem připomenul:

„Říkali jsme, že přejedeme tebich luxem. Abychom zahladili stopy.“

„Ovšem,“ vzdychla, „přejedeme tebich luxem, mám ho ve špajzu. Radši pro něj skočím hned, abych nezapomněla.“

Chvíli jsem opět zůstal v pracovně sám. Hleděl jsem na psací stůl, kde byly desky a pod lampou patentní kalendář a fotka chlapce. Kdo ví, kdo to vlastně je, myslil jsem si, já to snad přece nejsem. Gini také ne. Je to asi jen taková pouhá okrasa. Pak jsem z fotky sklouzl na knihovnu, na ten žlutý hřbet knihy, plný fotek… vtom vešla Růženka s luxem.

„Tak se mi zdá, že se to nějak houpe,“ zachytila se dveří, „je to asi tím, že mám v ruce lux. Kdybych lux neměla v ruce, tak by se to tu tak nehoupalo,“ vyrážela a došla ke kachlovým kamnům, „nechám ho stát tuhle na ráně. Až skončíme, tak ho zapnu. Támhle u dveří je zástrčka,“ ukázala a vracela se od kamen ke dveřím, „tak se mi zdá, že se to houpe dost, byla jsem totiž ještě jednou na skok v kuchyni…“

Chtěl jsem něco říci, když tu náhle hodiny v předsíni tloukly celou a ozval se šramot. Strnuli jsme.

Rychle jsem skočil ke dveřím, naposled se rozhlédl, zhasil světlo, vpadli jsme do předsíně.

„Co to bylo?“ zeptal jsem se.

„Strašně se mi rozbušilo srdce,“ vydechla, „okamžik…“

Dopotácela se ke dveřím do chodby a naslouchala. Byl klid.

„Půjdeme do kuchyně,“ řekla rozhodně, „je pozdě. Žena generála neumřela a matka se může vrátit. Koukneme se do pracovny zas jindy.“

Šli jsme do kuchyně, dopila zbytek ve své sklence, i já jsem dopil. V krku, hrudi a ramenou mě naposled zahřála známá, dobrá, silná kořeněná vůně, suďbůh, co to vlastně za tu čirou bílou tekutinu bylo. Mentol to nebyl.

„Snad jsme se ničím neprozradili, doufám,“ řekla s pohledem do zrcadla u okna, „na nic jsme nesahali, světla jsme zhasli, nic jsme tam nikde nenechali, nic jsme tam nezapomněli, jak by mohl vědět, že jsme tam byli? Ten šramot se nám musil zdát. To nám asi přeskočilo v hlavě, anebo byl z hodin.“

„Asi nám přeskočilo v hlavě,“ řekl jsem, „v Hradební pořád zpívají, slaví krach Sudeťáků, měli bychom zavřít okno.“

„Slaví krach Sudeťáků, ale ono se ještě něco semele,“ kývla a chtěla zavřít okno, ale vtom se ozval šramot, teď doopravdy, cvaknutí dveří z chodby, matka se vracela. Skočila ke stolu sklidit láhev, byla dočista prázdná, a já rychle hrábnul na plotnu pro krabičku zápalek.

„Vy ještě nespíte?“ řekla matka.

„Jak se daří ženě generála?“ řekl jsem já.

„Neprší?“ řekla Růženka.

V pokojíku jsem sáhl do kapsy, vyňal zápalky a dvě cigarety. Pak jsem si svlékl kalhoty a košili, hodil to na koberec a jen v trenýrkách praštil sebou na gauč. Cítil jsem v sobě silné kořeněné teplo, mentol to nebyl, něco jiného, špatně mi nebylo. Podal jsem si zápalky a jednu cigaretu a pak mě napadlo, co kdyby se vskutku náhle vrátil a vtrhl sem, byl to nesmysl. I kdyby se byl náhle vrátil, _teď_ by sem jistě nevtrhl, copak jsem byl v předsíni u věšáku nebo stojím u okna? To se mohlo stát jen tu sobotu, když měl návštěvu. Že jsem se ani moc neděsil, napadlo mě, když jsem viděl fotografii mrtvého hocha _s lasem_, jindy bych se byl přece jistě zděsil víc, čím to asi bylo? Snad tím, že jsem se napil? Ležel jsem na gauči na zádech, jen v trenýrkách, s mírně skrčenýma nohama, škrtl jsem zápalku a zapálil si. Opatrně a lehce jsem nabral kouř do úst, podržel, vydechl, pak ještě jednou… náhle jako by se mi zvedl žaludek a trochu se dusil. Náhle jsem měl dojem, jako by v bytě kromě matky a Růženky byl ještě někdo jiný. Někdo v předsíni, v purpurovém pokoji, v pokoji babičky, v jídelně, nebo snad dokonce v pracovně, z níž jsme před chvílí prchli, někdo někde, odkud mě může na tomto gauči v tomto pokojíku vidět. Ten pocit za pár vteřin zmizel, přesto jsem už dále nekouřil. Co, myslil jsem si, točí se mi hlava z pití, cítím v sobě silné kořeněné horko, radši zkusím ty cigarety někdy mimo dům, až nebudu pít, třeba někdy s Brachtlem, také s Katzem, dá-li se k tomu svést, bude to ostatně lepší než kouřit sám vleže na gauči v tomhle pokojíku, a pak zkusím i trochu toho kouře polknout. Potmě jsem cigaretu uhasil a schoval do kalhot, jež ležely u gauče. „Dnes byl vskutku svátek, velký den,“ blesklo mi hlavou, která se mi stále točila, a trochu jsem pohlédl na své červené trenýrky, které byly docela krátké, „vloupal jsem se do pracovny, pil jsem, trochu jsem i kouřil, co bych měl teď asi ještě dělat? V Hradební slaví krach Sudeťáků a celé město bude leccos tropit do noci…“
