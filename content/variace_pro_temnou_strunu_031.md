---
title: '26'
contentType: prose
---

Náhlá změna trvala už tři dni, docela tak, jako by někdo mával kouzelným proutkem. Sníh roztál, vysvitlo slunce a okamžitě všechno vysušilo, ulice a chodníky byly jako vymetené a lavičky v parku, pokud tam přes zimu zůstaly, byly tak suché a čisté, že se na nich dalo sedět.

„Což to,“ vzdychla Růženka v kuchyni u chladné plotny, na níž stál cukr a v misce deset rozklepnutých žloutků na krém, „horší je, že _přijde_ k večeři, matka také. Teď právě šla k ženě generála, už zase umírá.“

„A já zase půjdu do Hradební,“ řekl jsem, „mám odpoledne klavír. Čert aby to vzal.“

„Copak klavír,“ vzdychla a pořád stála u vychladlé plotny, „já nevím, jestli se nezblázním.“ A pak se mě zeptala, zda jsem si už někdy všiml, že když potkám cizí osobu, připomíná mi někoho z mých známých, a tu buď nevím, koho mi připomíná, nebo nevím, čím mi ji připomíná, anebo vůbec nevím, že mi připomíná někoho… Nenapadlo mě ještě, čím to je? Když jsem nevěděl, řekla:

„Je to prostě tím, že se ty dvě osoby něčím podobají.“

„Záhada je v tom,“ pokračovala, „že nikdo neví, čím. Jednou jsem vyprávěla ten příběh o paní Kratinové. To je kromě jedné jisté události ten nejstrašnější příběh, který se kdy na téhle zemi stal, a v tom příběhu také vystupovali dva, kteří se sobě podobali. Já vím,“ mávla rukou, když jsem namítl, že v tom příběhu byl jeden za druhého maskován, „to je jedno. Hlavní je, že se tomu druhému podobal, a co z toho vzniklo? Vražda a tucet sebevražd. Nejradši bych vzala lux a luxovala… Ale já teď nemám na úklid ani pomyšlení. Je odpoledne a já musím kvečeru ke Kocourkové.“

„Na náměstí Republiky,“ zvolal jsem, ale zavrtěla hlavou.

„Tak na karty,“ zvolal jsem a zeptal se, co je v jejích kartách nového.

„Leccos,“ řekla, „od těch Sudet jsem v nich zase pokročila. Ale to není to. Nejdu ke Kocourkové ani na karty, ale něco jí _předvést_. Něco, co s nimi souvisí. Jdu jí předvést župan. Župan, co jsem si dnes koupila od Čecha. Čech má výprodej věcí, jak jsem o něm kdysi mluvila, a já jsem si koupila ten župan. Je krásný a zelený a leskne se jako ryba. Ode dneška v něm chodím vždy večer, než se odebéřu na lože.“

To se mi tedy zdálo divné. Ne to s županem, ale ten konec její věty. Než se odebéřu na lože! Takhle dosud nikdy nemluvila. A pak přece i ten župan. Nevěděl jsem, jak s kartami souvisí. Chtěl jsem se na to zeptat, ale předešla mě.

„Co se stalo v Rakousku,“ prohlásila, „šlo podle hvězd. Podle hvězd šlo také, co se stalo s námi, s těmi Sudetami. Praví hvězdopravci to čekali. I horoskop pana prokuristy, abych to už tedy rovnou řekla, jenže on to veřejně nehlásá. Hitler ztroskotá a zajde strašnou smrtí, má to napsané na čele. A pak, až se to stane,“ dodala, „nastane mír. Bude to však mír jen na povrchu. Pod zemí budou doutnat… zárodky konce civilizace a kultury…“

Zárodky konce civilizace a kultury… ne, to rozhodně nebyla věta z její hlavy. Zeptal jsem se, odkud to má.

„Ale,“ odvětila ledabyle od vychladlé plotny, aniž sebou hnula, „sešla jsem se tuhle s jedním naším známým,“ a dodala, že ho znám. „Právě před chvílí jsem mluvila o jeho horoskopu,“ řekla, „má vousy, kapesníček a občas vezme z kapsy nůž. Vysvětlil mi,“ ukázala dlaň, „co znamenají tyhle čáry. Je to stejné jako tvář a čelo, musí být však k tomu dobrý zrak. Ale kdo ho nemá, může si brát lupu.“

„Ale což to,“ řekla vzápětí od plotny, „to také není to. Mně není jasné…,“ otočila se ke dveřím, jako by se chtěla přesvědčit, že nikdo neposlouchá, ač nikdo nebyl doma, „není mně jasné, proč od včerejška topí v těch velkých kachlových kamnech v pracovně.“

„Mě to vůbec nezajímá,“ řekl jsem, „pro mě za mě může topit třeba v kotli. Třeba v kotli nebo na střeše.“

„No jo, ale tohle je přece jenom divné,“ řekla, „topí v těch kachlových v pracovně, v kterých, co jsem živa, nikdy nehořelo ani dřívko.“

„Je mu asi zima,“ řekl jsem, „zima, i když je teď venku právě slunce a sucho jako na jaře. Má tam třeba rozbité ústřední topení.“

„Jemu a zima,“ zasmála se, „a teď, když je venku jako na jaře, kdepak! Mně se spíš zdá, že je mu horko. Včera jsem z pracovny vynášela dříví. Ale já vím, proč topí. _Pálí papíry_. Pálí papíry, jako by měl přijít konec světa!“

„No co,“ řekla, když jsem se trochu podivil, ale bylo mi to úplně jedno, „ono na tom vlastně nic divného není. Dělá v pracovně úklid. Papíry, co nepotřebuje, pálí. Mně je jen divné, že tak najednou. Po tolika létech. Aby ještě tak také spálil ten svůj červený tepich…“

„Jestli dělá úklid a pálí papíry,“ řekl jsem, „pak na tom nic není, že tak najednou a po tolika létech. Jednou to udělat musel. Kdyby to byl udělal před půlrokem nebo to udělal za rok, bylo by to pořád po tolika létech a najednou.“

„Tedy to je pravda,“ kývla, popošla od plotny a sedla si za stůl proti mně, „to je pravda. A pak, jakýpak konec světa, může to přece dělat ještě kvůli něčemu jinému. Budeme přece _malovat_.“

„No ano, malujeme,“ kývla, když jsem se podivil, „po neděli. Pracovnu, pokoj té strašné babičky, předsíň, snad i jídelnu a spíž, snad všechno. Aby to prý tady bylo hodně hezké… Aby se tu každému co nejvíc líbilo a nikomu se odsud ani nechtělo… Aby se tu každý cítil jako doma…“

„To že říkal?“ podivil jsem se teď už doopravdy, „to snad není možné. To se mi nezdá… za tím musí něco být. To není jen tak samo od sebe. Najednou aby se tu každému líbilo! Najednou aby se tu každý cítil jako doma! Co ten malíř?“

„Malíř nic,“ řekla rychle, „malíře objedná sám. Výslovně mi řekl, ať se o to nestarám. Má asi nějakého svého. Asi nějakého vysloužilého strážníka. Ale vím ještě něco,“ řekla rychle, „Hron už dva dni vozí do sklepa na trakaři cihly. Ta hromádka cihel, co byla včera před domem, byla naše. Vozí je do sklepa, jako by tam stavěl chalupu.“

Vskutku, uvědomil jsem si, že před domem byla včera hromádka cihel.

„To je tedy zvláštní,“ kývl jsem, „co tam bude stavět? Možná nějakou zídku.“

„Já si myslím,“ zavrtěla hlavou, „že to souvisí s tím jeho kopáním. Vždyť tam v tom sklepě kope už dobrýho půl roku, ať neříká, že spravuje světlo. Světlo se nespravuje půl roku a nevozí se k němu cihly… Ale vím ještě něco. My tam do toho sklepa _máme dát_, až budeme malovat, _nějaké věci z bytu_. Abychom udělali malíři místo.“

„Tak tomuhle nevěřím,“ řekl jsem, „tomuhle ne. Když jsme ma­lovali posledně, vynesl se nábytek na chodbu a do těch místností, kde se právě nemalovalo, to je hloupost. Přece by to netahali až do sklepa.“

„Mně je to také divné,“ řekla, „právě proto to říkám. Proč to tahat do sklepa, když se to dá vynést na chodbu nebo do jiné místnosti? Ale je to tak. Řekl mi to… no kdo, _on_. Teď mi začíná být jasné, proč Hron dělal z provazu ty smyčky, dělal je, přece jsem jednou o tom mluvila. Dělal je asi na ty věci, co se budou tahat. Ale…“ Náhle se zatřásla, jako by přišla v řeči k nějakému podivnému místu a nemohla zdvihnout jazyk… Jako by se něčeho děsila. Jako by náhle nemohla dál…

„Tak to tedy,“ zatřásla se, „řeknu a ani nebudu chtít přísahu, vždyť by to ani nešlo. Zapálit svícen babičky by bylo pro kočku a kříž v bytě na zdi dávno není. Ale kristepane, jestli se to prozradí, tak je se mnou ámen. Tohle jsem neřekla ani Kocourkové.“

Náhle jsem cítil, že tentokrát je to asi něco vážnějšího. Řekl jsem, že budu mlčet jako hrob.

„Když mi oznámil to s tím malováním a sklepem,“ dala si tvář do dlaně, „řekl mi, abych šla k Hronovi, ten že mi ještě něco poví. Neměla jsem chuť sama jít k Hronovi, já se ho vlastně pořád bojím, mně se zdá, že je to nějaký záhadný a podivný člověk… no ale, šla jsem. Chytla jsem ho právě před sklepem s kolečkem a vskutku, pověděl mi… Je to hrozné,“ vstala ze židle, „hrozné, co mi pověděl, když si na to vzpomenu, jde po mně mráz ještě teď.“

„No prostě,“ řekla po chvíli nad vychladlou plotnou, kde měla cukr a žloutky na krém, „no prostě… Řekl, že vskutku budeme malovat a něco dáme do sklepa, aby měl malíř místo, to že musím vědět, protože budu musit trochu pomoci, a i kdyby ne, věděla bych to stejně, to že se přede mnou neutají. Ale…,“ zakryla si tváře rukama, potřásla hlavou a pak…

„Postavil ten trakař, co měl v ruce, na zem, podíval se mi na krk a řekl: Slečno, abych vám řek pravdu, já měl celej život v rukou samý revolvery, provazy… já s tím umím zacházet dobře a taky dobře vím, kdy je člověk mrtvej a kdy je ještě trochu naživu. Jestli se o tomhle sklepě a nošení věcí do něho jen slovem někomu cizímu zmíníte, pak je _po nás po všech veta_…“

Venku svítilo slunce, byl suchý zimní den, v parku, kde stromy, keře a tráva byly ještě černé, byly lavičky suché a čisté, já měl odpoledne klavír a na chladné plotně stál cukr a deset žloutků na krém. Zíral jsem na ni a ona na mne, tohle, co jí řekl Hron, ač jestli to nebyla jen fantazie z její hlavy, bylo vážné.

„Dobrá,“ řekl jsem za chvíli, „budeme mlčet. Jestli je to opravdu vážné, řekne nám to asi ještě také _on_. Musil by to říci i mně, já o tom sklepu budu přece vědět také, to jsem tedy zvědav, jak chce o tom se mnou mluvit. Jak to vůbec dokáže. Bude musit za mnou přijít nebo mě zavolat a hezky pěkně mírně, polehoučku… to se tedy zpotí. Co kdybych ho odmítl poslouchat? Kdybych se sebral a šel od něho pryč? Pak jestli je to vskutku vážné, bude v koncích, tady mu totiž pěsti nepomohou. Ale tak se mi zdá…,“ pohlédl jsem na ni, hleděla na mne stále s rukama na tvářích a zrakem velmi divným, „tak se mi zdá…“

„Ano,“ kývla a sedla si opět za stůl, „ano, to ještě není všechno. Ještě něco, kristepane, to s těmi kamny, malováním a sklepem není všechno. Prostě, já mám dojem,“ řekla… a pak se mi na okamžik zastavilo srdce.

„Ano,“ řekla, „já mám dojem, že tady někde poblíž nás – _obchází vrah_.“

„Nevím nic přesného,“ šeptala rychle a překotně, „nevím nic přesného, kdepak, tohle mi pan prokurista neřekl, tohle mám ze sebe. A kdo je ten vrah, to také nevím. Já jen vím, že se pálí papíry, bude se malovat, něco nosit do sklepa a on obchází. Někdo, kdo u nás v tomhle bytě byl. Někdo, kdo se vydává za někoho jiného a my o tom nevíme. Někdo, kdo někoho připomíná, ale koho, nikdo neví, a nikdo neví čím. Nikdo vlastně ani neví, že vůbec někoho připomíná, proto jsem o tom na začátku mluvila. A proto jsem si koupila ten zelený župan a ode dneška před spaním se budu lesknout jako ryba. No proč, jak souvisí župan s tím vším?“ zašeptala nešťastně, „všechno souvisí se vším, četla jsem v nějakém spisku, a tedy i župan s vrahem. Protože vrah nemůže zelenou barvu vystát. Nemůže ji ani cítit. Když se potká s někým, kdo má na sobě něco zeleného, uprchne. Stejně jako prchá, kristepane, před _česnekem_… ne, ne, já se z toho vskutku asi zblázním. To není fantazie, jak to vím, no vím to, třeba z karet, to je jedno, vím to. Právě ten župan, než si ho večer navléknu, musím předvést Kocourkové, proto k ní budu musit skočit… Jednou tady ve špajzce byla také sekera…“

„Kriste na nebi,“ zvolala, když jsem se vyčítavě ozval, „prý tam také bylo kolečko od kočárku, co prý je na tom, to je už dávno, jak s tím sekera souvisí! Sekera přece vždycky souvisí s vrahem, dám za to krk… Ale ježíšikriste, ani tohle nesmí nikdo vědět! Nikdo nesmí vědět, že něco tuším. Kdyby vrah věděl, že něco tuším… vždyť já si vůbec nejsem jista, že tu chodí a je to vrah, říkám to snad jasně… bože, kdyby tu byl kříž, není dávno ani na venkově v bráně, odstranili všechny kříže, odstranili i Pannu Marii. Aby nebylo nic, před čím by se dalo přísahat. Nic, co by… rušilo v práci vraha. Bože, teď mě napadá, že odstranili tenkrát na zahradě i ten česnek… Ale to jim nepomůže. Vraha zneškodním. Bude to hrozné, až se srazí s mou zelenou barvou. S mým lesklým županem. Možná že ho to hned napoprvé neporazí, i to je prý možné, ale podruhé potřetí jistě. Že se se mnou srazí, to je osud. Mám to ve dlani. Možná i na čele, ale já se na sebe málokdy dívám do zrcadla. Bože, vždyť já se asi zblázním…“

A pak pohlédla na žloutky a cukr na plotně a řekla:

„Dělám dnes k večeři ten krém podle receptu, bude tu _on_ i matka a já se poprvé objevím v županu jako velká lesklá ryba.“

A pak řekla, že bych měl nosit také něco zeleného, zvláště večer, než se odebéřu na lože. „Stačila by,“ řekla, „aspoň taková zelená mašle.“

K babě do Hradební jsem šel, šel s černými deskami pod paží, šel odpoledne. Slunce svítilo, ulice a chodníky byly suché, čisté, jako vymetené, ocitl jsem se pod podjezdem, na křižovatce u mydlářství, v místě, kde se zahýbá k Svatému Michaelu, a pak… Místo té její pitomé židličky u klavíru, místo černých, bílých kláves, místo _ní_, civějící na mé prsty, jsem viděl holé černé stromy, keře, suchou zšedlou, zhnědlou trávu, zčernalou hrbolatou cestu… náhle jsem se ocitl na prostranství před hrabětem Šternberkem. Viděl jsem, jak stojí na velkém tmavém kvádru s hlavou mírně skloněnou a hledí na květinu, kterou drží v podepřené ruce… Náhle jsem seděl na lavičce, seděl na lavičce suché a čisté, a černé desky jsem měl opřeny o sebe. _A pak ke mně někdo přistoupil._

Měl krásný šedý zimník se světlou kožešinkou, kolem krku velkou žlutou šálu s jedním cípem na kabátě, pod tmavým kloboukem delší tmavé vlasy, v kožené rukavici srolované noviny, na vyleštěných polobotkách bílé psí dečky… Stál přede mnou a hleděl na mne bledýma, lehce zapadlýma očima… Pak jsem strnul.

„Děkuji,“ řekl s nepatrně cizím přízvukem v hlase, když jsem, neschopen slova, trochu poposedl, „děkuji.“ Dal noviny a klobouk na koleno nohy, kterou lehce přehodil přes druhou, a chvíli mlčel. Pak se na mne malinko pootočil a promluvil.

„Jak je to už dávno, co jsme se tu setkali,“ řekl, „jak je to dávno, _půldruhého roku_. Vyrostl jsi a zesílil za tu dobu, co jsem tě neviděl, vyrostl, zesílil…, jak ten život letí.“

Stále jsem nebyl schopen slova, byl jsem dočista strnulý. Seděl jsem, hleděl před sebe a nebyl schopen slova.

„Tenkrát, jak jsme se tu sešli, to bylo k podzimu,“ řekl a klobouk, který držel s novinami na koleně přehozené nohy, dal vedle sebe, takže teď měl v ruce na koleně jen srolované noviny, „tenkrát sem byla slyšet od kiosku hudba. Zalétala sem korunami těchto stromů,“ zdvihl lehce ruku s novinami, „stromy byly tenkrát ještě dost zelené a košaté, i když už sem tam padalo listí, teď jsou černé, holé a je tu klid. U kiosku ještě nehrajou…“ Zase chvíli seděl tiše, ale teď s pohledem do holých korun stromů a s hlavou mírně zdviženou, jako by poslouchal hudbu, která tu nezněla, anebo to ticho, a pak se zahleděl za pomník na cestu k rybníku, která byla pustá a prázdná jako noc, a pak, protože jsem stále mlčel a hleděl před sebe, řekl:

„Je to zvláštní počasí, co teď máme. Už několik dní je jako na jaře, ač do jara zbývá ještě pár týdnů. Však ono se to neudrží, jistě ještě přijde nějaký sníh, nějaké plískanice… Tak jak ses měl celou tu dobu, toho půldruhého roku, co jsme se neviděli, co,“ naklonil ke mně své bledé, lehce zapadlé oči, „ještě tě něco trápí a souží jako tenkrát?“

Začínal jsem se trochu probírat a všechno si uvědomovat. Bylo to k nevíře. K nevíře, že sem dnes přišel, že mě po půldruhém roce poznal, co všechno si půldruhého roku pamatoval. Cítil jsem, že budu musit něco říci. Ale jak mám odpovědět na jeho otázku, jsem nevěděl. Konečně však jsem přece jen promluvil.

„Leccos se za tu dobu, co jsem tu tenkrát s vámi seděl, změnilo.“

„Leccos se změnilo,“ usmál se, pohlédl za pomník na tu prázdnou, pustou cestu k rybníku a přisedl si blíže, „leccos, a bohužel až příliš. Přišlo Rakousko, Sudety, už tenkrát se stával život v této požehnané republice nejistý, a dnes je bohužel ještě nejistější. Budoucnost je velmi nejistá nejen v této republice…,“ řekl s nepatrně cizím přízvukem a jako by trochu vzdychl, ale pak pohnul rukou s novinami a řekl:

„O tom však teď radši nemluvme, viď. Mluvme radši o tom, co se za tu dobu změnilo u tebe.“

A když jsem opět nevěděl, co říci, svlékl rukavici, rukou, na níž se teď objevil větší zlatý prsten, si přidržel noviny na klíně a druhou sáhl do kapsy. Pak, opět přehodiv nohu přes nohu, vyňal zapalovač, cigaretu a zapálil si.

„Leccos se změnilo u tebe,“ usmál se, „vyrostl jsi, zesílil, vypadáš na patnáct, ale snad ještě, stejně jako tenkrát, nekouříš…“

Bylo to k nevíře, pamatoval si i tohle, a já se teď musil zničehonic usmát. Usmát chtěj nechtěj. Kdyby věděl, že za tu dobu, toho půldruhého roku, jsem už i kouřil. Že nejen piji, ale že jsem si už zapálil i cigaretu. Cítil jsem, že se mi trochu rozvazuje jazyk, ale zatím jsem stále mlčel. Pohlédl jsem na špičku jeho vyleštěné polobotky v bílé psí dečce, a aniž jsem se trochu začervenal, usmál jsem se, že ještě nekouřím.

„To je dobře,“ řekl s jakousi žertovnou veselostí, v níž se někdy ocital, když se mnou mluvil, strýček Vojta, „co bys v tom hledal za štěstí, na to máš ještě čas. A co škola? Učení ti jde výtečně, viď…“

„Učení mi jde,“ kývl jsem teď, teď se mi už vskutku jazyk více rozvázal, „učení mi jde, jen mi moc nejdou počty. Ale ty mi nešly ani tenkrát, neumím dělit s výhodou. Máme však letos i latinu a ta mi jde. Nejlíp mi však jde němčina.“

„Němčina,“ kývl a odklepl cigaretu.

„Ale ono to vlastně není nic divného,“ řekl jsem rychle, neboť mě napadlo, aby si nemyslil, že se chlubím, „mluvil jsem německy a česky vlastně už odmalička. Matka totiž pochází z Vídně.“

„Z Vídně,“ zdvihl překvapením oči, „to jsem netušil. Tak to je něco jiného, to pak německy umíš jistě dobře. Ach Vídeň…,“ řekl, „jak je to dlouho, co jsem tam byl naposled. To bylo ještě před anšlusem, samozřejmě. Měl jsem tam koncerty… Tenkrát,“ pohlédl na cigaretu, z níž vycházel slabý proužek kouře, „tenkrát, jak jsme se tu sešli, jsem ti vyprávěl nějaký případ, viď? O tom pánu a paní, co si povídali, o tom klenotníku, o tom židovském uprchlíku, kterému v Německu zastřelili rodiče, vyloučili ho ze školy, i klavír mu vzali… klenotníci se ho ujali jako svého syna, ač už jednoho měli… no vidíš, to ještě tenkrát ani nebyly ty norimberské zákony, víš-li, co to je, asi ne, ty platí teprve od listopadu loňského roku. Dalo se to…,“ utkvěl pohledem kdesi v prázdnu, „čekat…“

„Vím o nějakých zákonech,“ řekl jsem, „vím o pronásledování a pokutě miliardy marek.“

„Ach, ty to víš,“ překvapeně na mne koukl, „no ano. Je to za tu vraždu rady německého vyslanectví v Paříži tím židovským chlapcem, ten hoch ho prý měl zabít…“ Chvíli hleděl před sebe, bez hnutí, skoro mrtvě… pak pohlédl za pomník na cestu k rybníku, pustou a prázdnou jako noc, a pak náhle řekl:

„Je to zvláštní. Už jdou _zas_…“

Z cesty za pomníkem, pusté a prázdné jako noc, přicházeli na prostranství dva strážníci. Dva strážníci v uniformách, helmách a se šavlemi, docela tak jako tenkrát před půldruhým rokem, když jsme tu seděli a hovořili. Sklepl popel, pohlédl na náramkové hodinky a trochu si ode mne odsedl. Klobouk si však na hlavu nedal. Nechal jej ležet vedle sebe na druhé straně lavičky. Seděl s jednou rukou položenou na novinách, druhou rukou kouřil a mlčky hleděl na hraběte Šternberka. Strážníci došli na prostranství za pomník, jen velmi málo se rozhlédli, pak se pomalu otočili a zahnuli na jinou cestu. Odklepl popel, opět si přisedl blíže a řekl:

„Proč by sem hleděli? Copak tu někdo na lavičkách sedí? Vždyť lavičky jsou prázdné,“ _mávl kolem_, „to musí počkat do jara. Ale abych se vrátil k tomu tehdejšímu případu, který jsem ti vyprávěl,“ řekl, „ten pán měl zájem na tom, mít pevnou ruku, obrnit druhého tak, aby nedal na sobě nic znát, ať je mu zle nebo dobře, zvláště v tomhle čase, kdy jsme se narodili a všechno je tak nejisté, že nevíme, co bude zítra. Paní však s jeho výchovou nechtěla souhlasit. Říkala, že je to výchova policejní, která leda platí na psy. Vychovávat člověka ustavičným podezříváním, výslechy, vytloukáním něčeho z hlavy, tím se člověk přecitlivělosti nezbaví, nezbaví se ničeho, co v sobě má a v sobě si nese, no, měli hádky, paní to snad trochu přeháněla, ženy někdy rády přehánějí, ještě je neznáš. Pravda však je, že ten chudák bez vlasti, který k nim přišel z Německa a oni se ho ujali jako syna, nevydržel a podlehl. Tenkrát ten den před půldruhým rokem, co jsme se tu sešli, měl právě pohřeb. Pohřbívali ho na židovském hřbitově pražském a já jsem na tom pohřbu byl. Až zemřou jeho ochránci, nikdo si na něho už ani nevzpomene. Nikdo mu nedá na hrob ani kytičku, ani kamínek, leda snad židovská obec… No a jejich syn, syn toho pána a paní, těch klenotníků?…,“ váhavě pokrčil rameny, zahleděl se k zemi, pak zhasil cigaretu a položil ruku s větším zlatým prstenem opět na noviny na koleně přehozené nohy, „… nevím. Nevím… Někdy si klademe otázky, na které zná odpověď jen bůh. Jak pokračuješ v klavíru,“ pohlédl na černé desky s notami, jež jsem měl opřeny o bok z druhé strany, „pokračuješ dobře?“

„Snad dobře,“ kývl jsem, „chodím pořád do té Hradební jako tenkrát.“

„Byl jsi právě na hodině,“ usmál se.

„Nebyl,“ řekl jsem a musil jsem se usmát.

„Tenkrát jsi nebyl _také_,“ usmál se a já se musil v duchu opět podivit. Vskutku, bylo to k nevíře, pamatoval si i tohle. Ani tehdy jsem nebyl na hodině. Měl jsem tehdy plnou hlavu jednoho zklamání z parku.

„Zase tě něco trápí,“ zavrtěl hlavou, ale jeho hlas zněl vlídně, „zase tě něco souží. Anebo si lámeš hlavu nějakou záhadou?“

Pohlédl jsem stranou a řekl jsem, že mě občas něco trápí stále.

„_Občas_ mě něco trápí _stále_,“ pokrčil jsem rameny, hledě stranou, „je to různé a je to _všechno dohromady_. Jenže dnes už je to se mnou všechno lepší, než to bylo ještě tak před jedním dvěma léty, dnes jsem se už snad trochu zvedl.“

„Někdy člověk ani neví, co všechno ho trápí,“ pohlédl do korun stromů, „neví to, zvlášť když je mlád a ještě leccos dobře nechápe. Co koho trápí, vědí spíš lidé, kteří mají kus života za sebou. Ale podívej…“ vyňal z kapsy novou cigaretu, zapalovač a zapálil si, „vzpomínáš, co jsem posledně říkal? Život není lehký pro nikoho, to se jen zdá, že jsou mezi námi lidé, pro které je život hračka… no možná že nějací takoví jsou,“ opravil se, „ale pro ty, kteří jsou citliví a umějí vnímat věci kolem sebe, je život těžký dvojnásob. Čím je člověk citlivější, tím tíže žije. Řekneš-li dvěma lidem totéž, jeden se usměje a mávne rukou, druhý se pod tím zhroutí, a ty to ani nevíš… Člověk má být citlivý k mnoha věcem, například k umění, k hudbě, k okolnímu světu, ale nemá být přecitlivělý k vlastnímu životu. Vůči sobě se má obrnit, k sobě má být trochu tvrdý, z ničeho, co se ho týká, si moc nedělat… vždyť by se jinak, než život skončí, musil stokrát zhroutit… jdou zas…,“ dodal a rychle pohlédl na hodinky.

Na cestě za pomníkem, pusté a prázdné jako noc, se opět vynořili ti dva strážníci. Pomalu, s šavlemi u pasu a s helmami na hlavách, se blížili k pomníku. Sklepl cigaretu, odsedl si trochu a hleděl do korun blízkých stromů s hlavou mírně zdviženou, jako by naslouchal hudbě, která nezněla. Strážníci za pomníkem se rozhlédli po lavičkách, na nichž nikdo neseděl, teď jsem měl dojem, že se rozhlédli víc než prve… pak se pomalu otočili a odcházeli toutéž cestou, kterou přišli. Hleděl za nimi, pozoroval, jak odcházejí, mizí mezi stromy, a když zmizeli úplně, přisedl si opět ke mně.

„Držet se na uzdě, krotit, nepouštět opratě z rukou,“ řekl, „zní to trochu jako z cirkusu, ale tak řekněme tedy jako před orchestrem, když stojíš se vztyčenou hlavou na vlastních nohou a držíš taktovku, je to trochu tanec mezi vejci. Tanec mezi vejci, když na druhé straně musíš být citlivý, vnímavý, hluboce zažívat okolní svět a snít… nic jiného se však nedá dělat. A pak, člověk se musí také jednou rozhodnout, co vlastně chce a co nechce, kam chce a nechce dojít. Může se rozhodnout různě, ale nejlepší rozhodnutí je to, které vzejde z jeho vlastního nitra. Z toho, co mu říká jeho vlastní srdce. Z představ, přání a snů, které prožívá a prociťuje v nejskrytějších hloubkách duše. Když se tak rozhodne, musí počítat s tím, že ponese důsledky, musí se na ně připravit a nést je, ale to, že se tak rozhodl, je dobré. Tím se i sám v sobě vyrovná se svízeli, které mu život uštědřil a stále uštědřuje – a to má pro jeho život cenu nesmírnou. Jinak stále tápe, přešlapuje na jednom místě, váhá a váhá a přitom se týrá, hryže, hroutí, klesá a nakonec nic kloudného nedokáže. Jeho život mine jako smutný sen, a když umírá, vidí, že svůj život ztratil. Že život šel kolem něho a on se ho ani nedotkl. Že vlastně ani druhým nic dobrého neudělal, nepomohl, neposloužil. A to vše jen proto, že se sám nerozhodl tak, jak v sobě cítil, že neposlechl své srdce, že prchl před vlastním sněním, tápal, přešlapoval a váhal. Člověk jednou musí uposlechnout sebe sama a rozhodnout se třeba i proti vůli dozorců a zvěře. Pamatuješ na tu hudbu, kterou sem nesl větřík, když jsme tu tenkrát seděli?“

„Pamatuji,“ vyhrkl jsem, „pamatuji. Hráli Samsona a Dalilu, Aidu, Rigoletta, Normu, Lazebníka sevillského…“

„A také intermezzo z Donizettiho Lucie,“ vlídně dopověděl, měl jsem dojem, že jsem ho velice potěšil, sklepl popel rukou, na níž měl větší zlatý prsten, a mně v té chvíli bleskla vzpomínka na Ilonu Lányiovou, mou tetu. Na její prsteny, její vlídný úsměv, hlas, kterým zpívala Lucii, Normu, Rigoletta, Aidu, Lazebníka, vlastně u nás jen Lazebníka a Rigoletta. Teď právě zpívala v Paříži. Blesklo mi, zda ji nezná. Byl to zřejmě nějaký hudebník a jistě ji znal, vždyť ji znala celá Evropa. Zeptal se mě, jak se jmenuji křestním jménem.

„Michal,“ řekl jsem, „Michal. Michal jako medvěd,“ zasmál jsem se.

„Vidíš, Michale,“ řekl vlídně a měkce, „hudba je zázrak. Čím dřív člověk uposlechne sebe sama, svých vlastních snů, svého srdce a rozhodne se, čím dříve se vyrovná i se svízeli života, tím dříve zvítězí. Hudba ho k tomu vybízí, ponouká, nabádá jako dobrá řeč andělů, vede ho k tomu, aby neotálel a rozhodl se. Ale může se stát, že to člověk nedokáže, protože v něm není nic, podle čeho by se rozhodl. Že jeho srdce mlčí, jeho představy a přání mu nic neříkají, ty nejskrytější hloubky jeho duše jsou prázdné a němé. Nemá totiž nic, o čem by snil, a snad vůbec ani snít nedovede. Je to veliké neštěstí, takový člověk je jako živořící list na kraji pouště nebo motýl bez křídel a tykadel. Ale i v tom případě mu hudba dokáže pomoci. Hudba ho ke snění dovede, naučí ho snít, vleje do jeho prázdné duše představy, přání a tužby. A pak ještě něco, proč je hudba zázrak, řeč andělů, Michale…,“ řekl a pohlédl na prsten, který měl na ruce, „hudba vyvolává v člověku _ozvěnu_. Ty se učíš na klavír a máte jistě krásný klavír doma. Stalo se ti někdy, že ses dotkl jeho desky a náhle se klavír rozezvučel? Že se náhle rozechvěly všechny ty struny, které jsou v něm? Hudba rozezvučí struny, které jsou v člověku, a duše se rozehraje. Někdy se rozehraje jen na středních strunách, někdy i na vyšších, a někdy i na těch nejvyšších, které jsou upředeny, jak se jednou dočteš, až budeš číst o Beethovenových sonátách, z měsíčního světla a dotýkají se jich prsty andělé. Někdy se v člověku probudí akord, z kterého se jemu samému zatočí hlava, a to je pak chvíle pro modlitbu… Pamatuješ tedy na to intermezzo z Donizettiho Lucie…“ řekl, ale pak rychle pohlédl na hodinky, a dříve než jsem se mohl, nějak podivně rozechvěn, jaksepatří rozpomenout na Mojžíše Katze, zavrtěl hlavou. „Podívej, tamhleti strážníci už sem míří zas…“

Vskutku, na cestě od rybníka, pusté, prázdné jako noc, se opět objevili ti dva strážníci a pomalu přicházeli na prostranství k pomníku, kde jsme seděli. Dostal jsem na ně už zlost. Náhle jsem měl dojem, že muže vedle mne přece jen nějak zneklidňují, a napadlo mě, proč se vždy, když se objeví, dívá na hodinky – což tenkrát před půldruhým rokem nedělal. Ale on si teď už neodsedl, zůstal vedle mne a řekl:

„Vidíš. Přecházejí, obcházejí, jako by někoho hledali, hlídali, nikdo tu kromě nás není, není ještě jaro, oni však přesto přicházejí, obcházejí a dívají se. Ale co na tom? Míří sem, ale proč se jich bát? Ať přijdou a chtějí můj průkaz, ať si ho přečtou, ať ho prohmatají, ať mě i seberou, dělám něco zlého? Nikdy se ničeho neboj,“ řekl, „život není lehký a zítra bude třeba ještě těžší, ale to je dočasné. Jednou bude život přece jenom lepší. Tohle hledání a hledání…“ pohnul rukou k strážníkům, kteří se blížili, „jednou pomine a všichni lidé budou žít bez nich… ty se toho jistě dočkáš, čímpak je tvůj otec…,“ řekl, ale nečekal na mou hrůznou, strašlivou odpověď, z níž se mi náhle málem udělalo zle, a pokračoval: „Jednou pominou vězení a pominou dozorci a zvěř, která lidem brání, aby žili svůj život, vzali jej do vlastních rukou a neztratili, a od té chvíle budou světem znít jen harfy. Harfy, na něž budou hrát lidé a andělé, a žádný vítr, leda mírný vlahý větřík, jaký má rádo listí stromů a římské pinie… Ty se toho dočkáš. Tahle ozbrojená moc tě už pronásledovat nebude. Půjdete městem a budete hrát na harfy vlastní duše, jak napsal jeden básník, kterému nedávno zvyráželi zuby… půjdete světem a budete poslouchat jen hlas vlastních srdcí, snů a tužeb, rozletíte se, kam vás ponesou – vždyť proto máte křídla, ponesou dokonce i…“ naklonil se ke mně, „k slunci… budete žít lidsky. Ty se toho dočkáš, to je jisté, počkej, až ti bude třicet, čtyřicet let…,“ usmál se a já měl náhle dojem, že mluví jako prorok. „Ale do té rajské doby,“ pokračoval, „musíš být klidný a mírný. Když však bude třeba se vzepřít, vzepři se a řekni všechno hodně nahlas. Možná že narazíš, že budeš musit couvnout, ale aspoň jsi řekl své, vyříkal, máš klidné svědomí, že jsi udělal, co bylo ve tvé moci, a nekýval jsi vlkům. Právo na vzpouru nikdy nikdo nikomu nevezme, dokonce ani v kriminále, a to je naše velké štěstí…“

Strážníci se tentokrát nevrátili jako dřív, byli nějací neklidní, mířili k pomníku a blížili se k nám jako dvě zlověstné bytosti z jiného světa, který mi náhle přišel nějak vzdálený a cizí, a všiml jsem si, že s rukama na rukojetích šavlí a v helmách na nás hledí, všiml jsem si, že se i rozhlížejí po okolních, zcela prázdných lavičkách, jako by tam snad viděli něco, co tam vůbec nebylo, všiml jsem si, že hledí dokonce i na svěšenou hlavu hraběte Šternberka, hledícího ze soklu na květinku v ruce – a všiml jsem si, že jejich zrak je přivřený a chladný jako zrak kočky, šelmy a… no ovšem. Vždyť tohle byl celý ten můj žalostný svět, celý ten můj ubohý domov. Sklepl cigaretu, pohlédl na pomník a řekl:

„Donizetti zešílel, ale napsal Lucii, Pasquala, Nápoj lásky… váš Smetana Mou vlast, François Villon své Prokleté básně, Wilde Doriana Graye…, co udělali tihle? Nic než že chodí městem, slídí, pasou, že sedí v pracovnách a opájejí se uprchlíky, že dovedou hrozit a zatýkat, to je málo. To je žalostně málo – na lidi. Vsadil bych se, že v sobě nikdy neslyšeli jedinou vyšší strunu, nemají o její existenci ani zdání, že nikdy nesnili…, možná že slyší struny jiné. Ty temné… No ale,“ řekl pak náhle a trochu lítostivě, jako by se byl zarazil, „no ale možná že jim trochu křivdím. Možná že se mýlím. Možná že se mýlím, a pak bych byl šťastný. Je možné, že se mýlím.“

Pak řekl:

„Když jsem ještě chodil do školy, byl v tvém věku, ani ve snu mě nenapadlo, že jednou ztratím domov. Že budu musit z domova, že sotva v jedné zemi zakotvím, budu musit zas dál, že budu putovat ze země do země tímhle širým světem. Dokud je člověk ještě malý chlapec, tak ho takovéhle věci nenapadnou, anebo mu to tak nepřijde. Ale je to tak. Člověk je jako poutník, který jde alejí a stále nedochází konce. Člověk je věčný uprchlík a utečenec. Nejhorší ze všeho je ztratit domov. Ztratit své zázemí, svou zemi, kde se narodil a zapustil kořeny, pozbýt to vše, z čeho jsi žil a dýchal, tvořil a co nelze od živé cítící bytosti odloučit, leda od kamene – někteří to nechápou. Snad proto, že nikdy nežili a necítili. Tihle strážníci…“ lehce zdvihl ruku, v níž měl srolované noviny, „ti třeba vskutku nejsou zlí. Třeba to jsou otcové pokojných rodin, kteří by nikomu neublížili. Vaše policie je ostatně rozumná a lidská, pokud se tak o tom dá mluvit všeobecně, jste demokratický stát – sešel jsem se s několika vysokými pány a byli to vynikající lidé… A pak tihle, co sem k nám jdou, nejsou vlastně ti praví, kteří mi hrozí. Mně hrozí daleko větší nebezpečí od jiných – kteří mohou teprve přijít. Možná že mnozí jsou zde už tajně, v civilu, na zapřenou, že jsou tu už dávno, celé dvě desítky let, že sedí na úřadech, v pracovnách, že tu někde poblíž nenápadně obcházejí… Ale když po mně půjdou a zaskočí mě, půjdu, budu mít aspoň vědomí, že jsem _musil_. Že mě donutili. Že byli silnější. Že měli zbraně. Že jsem to nebyl já, kdo násilí začal, že jsem násilí dobrovolně neustoupil…“

„A proč by po vás šli,“ vyhrkl jsem teď už celý zaražený, „proč a kdo kdyby sem přišel?“

„Proč a kdo…“ usmál se shovívavě, „víš o norimberských zákonech, víš, co je v Německu, dnes už i v Rakousku a v Sudetách. Na mě se přece norimberské zákony vztahují. Na mě se přece vztahují!“ řekl a pohlédl náhle opět na hodinky… a pak zůstal nehybně sedět a hledět do prázdna.

Strážníci přecházeli kolem nás, co noha nohu mine, přecházeli jako dvě bytosti z jiného světa, s šavlemi a v helmách, ale už na nás ani nepohlédli. Anebo předstírali, že na nás nepohlédli, zatímco nás třeba viděli dobře, ale nepohlédli na nás. Obešli zbývající část prostranství a zvolna mizeli na cestě, kterou se lze dostat ke květinovému koberci.

„Ale to je v Německu a Rakousku, kde je Hitler,“ řekl jsem prudce, „zde přece ne!“

Pohlédl na chvojí u pomníku a zavrtěl hlavou.

„Jdou po mně,“ řekl.

A pak rozbalil noviny, které měl na koleně přehozené nohy, a ukázal stránku, kde byl dlouhý článek a fotografie jakéhosi muže ve fraku, stojícího před orchestrem za dirigentským pultem… poznal jsem ho okamžitě. Zdvihl jsem k němu své užaslé rozhořelé oči.

„Ano,“ přikývl, „včera jsem řídil Českou filharmonii. Začínali jsme Lisztovými _Preludii_…“ jeho bledé, lehce zapadlé oči na chvilku utkvěly v prázdnu, jako by mu něco podivného prošlo hlavou nebo to viděl či slyšel… „pak byly Mahlerovy _Písně o mrtvých dětech_… pak Schubertova _Nedokončená_… a po přestávce _Fantastická symfonie_ Hectora Berlioze, nevím, znáš-li to velké tragické dílo, snad ne, to snad ještě neznáš… Byl to slavnostní koncert, orchestr hrál úžasně, obecenstvo jedinečné… no ale, podívej…“

Ano, viděl jsem. Nad jeho fotografií a dlouhým článkem o něm byl jiný. Na českých hranicích pokračuje soustředění německých vojsk, generál Keitel v Liberci a České Lípě, na Slovensku se jedná o… Ani jsem se na to dál nedíval. Vždyť od těch Sudet se pořád něco dělo a noviny pořád psaly o něčem takovém. Hleděl jsem na jeho fotografii a na dlouhý článek o něm, a teď už bylo jisté, že znal i Ilonu Lányiovou. Byl to nejslavnější dirigent a velkou Bachovu Mši, kterou nám teta Ilona dala, _řídil on_.

„Budu musit jít,“ řekl a znovu pohlédl na hodinky, pohlížel na ně vždy, když se objevili strážníci, „budu musit jít. Rád bych ti teď řekl totéž, co jsem ti řekl, když jsem odcházel tenkrát před půldruhým rokem. Kdyby tě někdy něco zase potkalo, trápilo, soužilo a měl jsi chuť, abys sem přišel. Že tu v tomhle parku u tohohle pomníku chodím takhle odpoledne každý den. Rád bych ti řekl, abys zase přišel jako tenkrát. Ale…,“ hovořil teď tiše a pomalu srolovával noviny, „už to říci nemohu. Ten včerejší koncert byl můj poslední koncert v Praze a já jsem dnes v tomhle parku naposled. Chodíval jsem tu skoro denně dva roky, snil jsem tu své pozdní sny…“ trochu se usmál, „měl jsem to tu rád…, a tak jsem dnes přišel ještě jednou, abych se tu rozloučil. Teď musím do hotelu a v půl osmé z Wilsonova nádraží jedu. Kam…“ usmál se, „do Francie. Do Paříže. Přes Maďarsko a Jugoslávii…“

Vzal klobouk z lavičky a vstal. Jednou rukou si trochu upravoval u krku velkou žlutou šálu, jejíž jeden cíp měl na kabátě. Vstával jsem z lavičky jako ve snu.

„Rád bych tě ještě někdy viděl,“ řekl, když jsem proti němu stál jako ve snu, strnule a nehybně, s černými deskami pod paží, a jeho hlas zněl velmi měkce, jako by nemohl přemoci nějaké dojetí, „viděl třeba po létech, až ti bude dvacet, pětadvacet, to je jedno… no možná že se ještě někdy setkáme. Třeba v cizině, třeba daleko odsud, kam někdy zavítáš, cesty života jsou nevyzpytatelné. Kdybych tě neobjevil…“ pohlédl na mě svýma bledýma, lehce zapadlýma očima, „je malá naděje, že tě náhodou potkám na ulici nebo v nějakém parku jako zde, a ty budeš o mně vědět z novin nebo z nějakého plakátu, přijď a přihlas se. Třeba po koncertě, vždycky tě rád uvidím. Mysli také trochu na to, co jsem ti řekl,“ dal mi ruku, v níž držel noviny, na rameno. „Prožívej své sny, prožívej sny o lásce, své sny lásky, neboj se. To je to nejlepší, co můžeš dělat. To nejlepší, co máš. To nejlepší, co je v tobě. Sny lásky jsou ty nejvyšší struny, struny v každém z nás, a mezi těmi se nikdy, nikdy nemůže ozvat žádná temná struna, i kdyby sis to myslil a hrozil se toho tisíckrát. Já, když jsem byl mlád, jsem ten strach měl a hrozil se toho, a bylo to největší neštěstí v mém životě… Prožívej své sny, sny lásky, prožívej je klidně a bez obav, prožívej je, jak nejvíc můžeš, z celého srdce, z celé duše, uslyšíš ty nejvyšší struny, jež jsou v každém z nás a nikdo nám je nevezme… Stůj na vlastních nohou a dokaž říci své, drž opratě, buď citlivý, ale ne přecitlivělý k vlastnímu životu, je to tanec mezi vejci. Jednou možná napíše nějaký velký mladý _český básník_, může to být za řadu let, třeba se ještě ani nenarodil, jednou třeba napíše: Ó člověče, nezapomeň, že koneckonců i ty, i já jsme básníci, a proto každou minutu jsme zraňováni.“

Sáhl do kapsy a vyňal kožené rukavice, ani jsem dříve nepostřehl, že je tam schoval, podržel je chvíli v ruce a hleděl na mne a já na něho, a měl jsem v té chvíli prazvláštní dojem, jako by nehleděl na mne, ale kamsi do své vlastní duše. Pak mi podal ruku, chvíli ji držel ve své a řekl:

„Tak se měj hodně hezky, sni, naslouchej vlastní duši a dobře se uč na klavír. Ať někdy, když bůh dá, že se zase potkáme, sednu si do křesla a ty si sedneš ke klavíru, a já budu poslouchat, jak hraješ Beethovenovu Appassionatu… Když bůh dá.“ Dal klobouk na své delší tmavé vlasy, trochu se rozhlédl prostranstvím, ještě jednou pohlédl na pomník a na lavičku, na níž jsme oba ještě před chvílí seděli, a pak rychle odcházel. Hleděl jsem za ním jako ve snu, strnulý, nehybný, dlouho, dokud nezmizel mezi holými černými stromy, keři, dokud se v nich neztratila žluť jeho velké vlněné šály, a bylo mi, jako bych byl právě minul život.

  

Večeřeli jsme v jídelně na bíle prostřeném stole. Matka seděla v čele stolu v tmavých šatech a s perlami na krku, vrátila se před chvílí od ženy generála, která zřejmě stále žila, seděla sice vzpřímena, ale zamlklá a unavená, hleděla na ubrus, jako by nevnímala nic než jeho nekonečnou sněhovou bělost. _On_ seděl naproti mně, zády k zrcadlu, pod nímž byl příborník s karafou vody, ruce měl zkřížené na stole a hleděl na mne – bylo to téměř k nevíře. Jako by to nebyl on, ten, který bere kožený plášť, kufr a nasedá do velkého černého auta, který mě pozoruje chladným, přivřeným zrakem, jako by sledoval mouchu, který sedí v pracovně za zavřenými dveřmi a náhle z ní v noci vyrazí, jako kdyby to byl někdo úplně jiný. Hleděl na mne s jakýmsi líbezným, přívětivým zájmem, skoro přátelsky, a já se musil v duchu smát. Tak už je to zde, myslil jsem si, už je to tady. Něco se děje a tobě nic jiného nezbývá. Jsi v koncích. Bylo jisté, že mě tím neoklame, ale byl jsem zvědav, jak si bude počínat dál. Jak svou hru se mnou rozvine, aniž ví, že jsem ji prohlédl od první chvíle a tuším, že se něco děje, z čeho je v koncích. Musil jsem se v duchu smát, měl jsem však v té chvíli také plnou hlavu setkání z parku. Myslil jsem na vše, co mi Artur Jacobson říkal, byla však otázka, zda jsem myslil na vše, co mi říkal skutečně – možná že jsem leccos z toho zapomněl nebo si to pamatoval zčásti, ale panebože, vždyť mi snad v lecčems mluvil z duše… pak mi opět blesklo, co se děje tady u nás doma, pálení papíru v pracovně, malování, nošení věcí do sklepa v příštích dnech, a že musím mlčet, aby po nás všech nebyla veta… napadl mě i vrah, to jediné byla hloupost, představa Růženky. Za chvíli měla přijít s večeří a poprvé se objevit v tom svém novém zeleném županu.

„Čemu se směješ,“ zeptal se, a mně se zdálo, že se také usmál, „máš hlad?“

Byla to otázka skoro hloupá, a tím podivnější, pokrčil jsem rameny a dál se smál aspoň v duchu. Hleděl na mne s přívětivým zájmem, skoro přátelsky, a promluvil, komedie se začala rozvíjet. Pohlédl jsem na něho jako malý chlapec a snažil se, abych vypadal co nejpřívětivěji.

„Budeš si musit udělat pořádek ve svém pokojíku,“ řekl spo­kojeně. „Když budeme malovat, uděláme v bytě sem tam nějaké _změny_. Co nepotřebujeme, vyhodíme. V jaké barvě chceš, aby ti ten pokoj vymaloval, co?“

To už byla otázka chytřejší, protože měla nějaký smysl. Vzpomněl jsem si na změny v bytě, které už kdysi dělal, kdysi dávno po návratu od dědečka, na věci, které vyhodil, obraz císaře pána a kancléře Metternicha, vyřezávanou židli s andělíčky… jen jsem pokrčil rameny.

„Mně je to jedno, v jaké barvě pokoj vymaluje,“ řekl jsem co nejpřívětivěji a stále jako malý chlapec, „já bych si to ještě rozmyslil.“

„Růžový by byl hezký,“ promluvila náhle matka, jako by se byla vrátila ke stolu z jiného světa, a trochu zdvihla oči z ubrusu, „růžový nebo okrový. Abys tam měl dost světla.“

Napadlo mě, co kdybych řekl, aby se vymaloval zeleně, a v duchu jsem se smál. Kdy už ta Růženka bude mít večeři a přijde, myslil jsem si, kdy se tu už zjeví v novém zeleném županu, skoro jsem se toho ani nemohl dočkat. Dělala dnes také žloutkový krém podle receptu z továrny, kdopak to asi bude jíst, napadlo mě, no, trochu toho snad sním. Vtom tlouklo z předsíně půl osmé a hlavou mi opět bleskl Artur Jacobson. Za deset minut, v půl osmé, blesklo mi, opustí Prahu, z toho mi bylo smutno, ale nedal jsem na sobě nic znát, pohlédl jsem k lustru.

„Chceš-li pokoj růžový, budiž,“ pokrčil rameny, „ale být na tvém místě, dal bych přednost světlé modři. Můžeš si však vybrat i nějakou hezkou žluť. Od té je také světlo, co myslíš…“

Tohle mi už zase připadalo hloupé, a tím podivnější, nemyslil jsem si nic. Hezká žluť či světlá modř mi mohly být ukradeny, myslil jsem si pouze, jen ať se baví, bylo to jasné jako to dnešní odpolední slunce. Už jsem otvíral ústa, abych mu přisvědčil anebo řekl, co takhle zelená, když vtom v předsíni nastal šum, nebylo pochyb, Růženka vyšla z kuchyně a přinášela jídlo. Strhl jsem zrak ke dveřím a pln napětí čekal, až se otevřou.

Otevřely se a v nich se objevila lesklá zelená ryba. Na ploutvi u ramene nesla podnos s talíři a mísou.

Matka zdvihla hlavu, pohlédla na ni a usmála se, zdálo se, že se jí župan líbí. On na ni hleděl klidně a v jeho tváři se nepohnul ani sval. Když mlčky kladla talíře a mísu na stůl, zavadila o mne zrakem a žertovně se zašklebila. Sklonil jsem hlavu a kousl se do rtu. Pak odešla a začali jsme jíst. Bylo to smažené maso s pomfrity a nakládanou zeleninou.

„Co škola,“ zeptal se přívětivě, skoro přátelsky.

„Dobrá,“ řekl jsem, „jde mi to jak na máslíčku.“

„A co klavír,“ zeptal se a vzal si z mísy maso, „cvičíš, nebo jsi na to zanevřel?“

„Cvičím a nezanevřel,“ řekl jsem, „právě dnes jsem měl hodinu.“

„A už umíš Appassionatu?“ zasmál se a vzal si další maso z mísy.

„To ještě potrvá,“ nepřítomně řekla matka.

„Proč,“ prohodil jsem, „zrovna dnes ji se mnou profesorka cvičila. Vysvětlila mi také, co to slovo Appassionata znamená,“ usmál jsem se.

„Tak se jen pilně uč,“ řekl spokojeně a vzal si ještě maso z mísy, „až zase přijede paní Lányiová, ať jí můžeš pěkně zahrát. Třeba právě Appassionatu…“

Jedl jsem a chvíli přitom hleděl na strop k lustru. To s tou Appassionatou Iloně Lányiové mělo opět trochu smyslu, ale ty rady, abych se učil, byly plytké, prázdné mlácení slámy, musil jsem se v duchu smát. Je půl osmé, řekl jsem si, vlak s Arturem Jacobsonem se snad právě rozjel, přes Maďarsko a Jugoslávii do Francie, nedal jsem na sobě nic znát. Pak v předsíni opět zašumělo, otevřely se dveře a velká lesklá zelená ryba se objevila podruhé. Nesla na ploutvi kompoty a kávu. Myslil jsem, že už přináší ten žloutkový krém.

„Ten přinesu za chvíli,“ zasmála se, „přece to nejlepší se dává na konec.“

Hleděl na ni opět mlčky, v jeho tváři se nepohnul ani sval. Jen matka se trochu usmála a kývla. Usmála se na mě nenápadně a odešla.

Dojedli jsme maso, také pomfrity a zeleninu, které on nejedl, matka sebrala nádobí a dala je na kraj stolu. Hleděl na mě, jak jím kompot, a přátelsky se usmál.

„Není to snad kompot z višní,“ usmál se, jako by chtěl předvést, že ví, že kompot z višní nejím z obavy, aby v něm nebyl zavařený červ.

„Z meruněk,“ odvětil jsem, jak jsem nejvlídněji mohl, „snad také nějaká majoránka. Nějaké silné voňavé koření,“ usmál jsem se a kousl se do rtu.

„Majoránka se do kompotů nedává,“ řekla matka.

„Tak si ještě uvaž ten svůj pokoj,“ řekl odkládaje šálek s kávou, „po neděli malujeme. A prober si tak trochu svoje věci,“ řekl skoro bodře, „co nepotřebuješ, vyhoď.“

Kývl jsem jako anděl, co nepotřebuji, vyhodím, a pohlédl k lustru. Artur Jacobson už asi projel tunelem za nádražím, už jede k Plzni, do Paříže. Pak mě napadlo, že nejede k Plzni, ale úplně opačně, oklikou přes Maďarsko a Jugoslávii, jede přes Český Brod a Kolín. Jede asi první třídou ve spacím kupé, jede do Paříže, náhle mě napadlo, co abych si ten svůj pokoj dal vymalovat černě.

Pak v předsíni opět zašumělo, otevřely se dveře a velká lesklá zelená ryba vešla potřetí. Na ploutvi nesla ten žloutkový krém a vypadala jako mořská panna s měsícem.

„Máte nějaký krásný župan,“ řekl teď konečně.

„Koupila jsem si ho od Čecha,“ usmála se.

„Je hezký,“ řekla matka, „to od toho Čecha v Tylově?“

„Od toho,“ kývla, „měl výprodej.“

Teď se díval, jak dává talíř s krémem na stůl, a po chvilce řekl:

„Poslyšte, neměla byste spíš nosit _červený_? Červená barva vám líp sluší. V červené vypadáte _mladší_.“

„Čech červené neměl,“ zavrtěla hlavou, „měl jen zelené. Dal mi ho skoro za groš. Skoro zadarmo. Ale mám pod ním červené šaty.“

Kývl, pohlédl na talíř s krémem a řekl, že ho teď jíst nebude. Obrátil se k zrcadlu, pod nímž na příborníku stála karafa s vodou, pokynul rukou a vyšel z jídelny.

Když jsem šel do koupelny, Růženka vystrčila hlavu z kuchyně a kývla na mě, abych šel dovnitř. Skočil jsem tam jako kočka.

„Žasnu,“ řekla, když zavřela dveře, „jsem z toho úplně pryč. Jako by to nebyl on. Jako by to byl někdo úplně jiný. Vskutku jako by se něco dělo a byl v koncích. Jako by doopravdy nemohl dělat nic jiného než tohle. Je to fantastické.“

„Je to fantastické, a to teprve začíná,“ řekl jsem, „jsem zvědav, jak bude postupovat dál. Ale má to marné, já mu nenalítnu. Takovouhle komedii mohl se mnou hrát dřív, ale dnes je už pozdě… Ano, ano,“ řekl jsem, když trochu zneklidněla, „jen žádný strach. O tom sklepě budu mlčet, to je jisté, také o tom vrahu…, ale on se zpotí a mě nedoběhne. Je mi vůbec divné, že když je tak chytrý, vůbec nevidí, jak hloupě to dělá. Takové řeči, zda mám hlad a abych se učil, já nevím. Buď mě má za tak hloupého, anebo tu svou chytrost po celá léta jen předstíral a hrál. No nic,“ zasmál jsem se, „zpotí se. V nejhorším to budu s ním hrát do určité doby, jak jsem to dělal dnes v jídelně. Ten krásný župan se mu moc nelíbil, co…“

„Radši by měl červený,“ kývla a zasmála se, „červený asi jako ten jeho koberec. Jestlipak ho také dá odnést do sklepa?“ zasmála se, „trezor jistě odnést nedá, s tím by nehlo ani to celé jeho policejní ředitelství, je celý ve zdi, ten velký trezor… jo ale proč jsem volala,“ zasmála se opět a zeptala se, zda něco vím.

„Vím jen to z poledne,“ řekl jsem a sedl si za stůl, „že pálí papír, budeme malovat a nosit věci do sklepa. A že si mám rozmyslit, jak chci vymalovat pokojík.“

„Tak tohle zase nevím já,“ podivila se, „kdy to řekl?“

„Teď v jídelně. Doporučil světle modrou nebo žluť. Abych tam měl hodně světla.“

„Žluť?“ zdvihla oči.

„Žluť,“ usmál jsem se, „ale já měl sto chutí říci, že ho chci zelený.“

Chvíli jsme se usmívali a pak se zeptala, zda tedy vskutku nic dalšího nevím, a když jsem zavrtěl hlavou, řekla, že má pro mě připravený dárek.

„Dárek,“ zasmál jsem se.

„Dárek, připravený v pracovně,“ kývla, „já to vím. Před večeří, když přišel, jsem tam musila donést dříví. Je to dárek asi k Velikonocům.“

„Co to je,“ zeptal jsem se, „jak to vypadá?“

„Nevím, co to je,“ řekla, „je to zabalené v papíře.“

„Tak ale jaký to má tvar,“ řekl jsem.

„Jaký to má tvar,“ pohlédla ke stropu, „bože, takový zvláštní. Já to ani nedovedu popsat. Jak bych to popsala…“ řekla a udělala nějaký nejasný pohyb rukou… „no nevím. Je to zabalené a je to asi něco vzácného. Ale napadá mě, že to k Velikonocům být nemusí. Asi počítá s tím, že to dá dřív.“

„Rozhodně s tím počítá,“ kývl jsem, „jsem jen zvědav, pod jakou záminkou. Co si vyvzpomene. Nemám ani narozeniny, ani jmeniny, není Michaela archanděla, je březen… to jsem zvědav. Je to velké, nebo malé,“ zeptal jsem se, „aspoň rozměry, když už nejde popsat tvar.“

„Takové střední,“ řekla, „rozhodně se to dá strčit do velké přihrádky v psacím stole nebo do skříně. Bože, když si vzpomenu, jak jsme tam tenkrát byli…“

„A já si vzal ty cigarety,“ zasmál jsem se, „a prohlíželi si tu knihu o vraždách.“

„Tu v těch žlutých deskách, a chtěli se na ni ještě někdy kouknout,“ zasmála se.

„Chtěli se kouknout a vyluxovat, aby nepoznal naše stopy…“

„A zapomněli lux u kamen a neluxovali,“ zasmála se, „ten červený koberec a ten velký žlutý trezor, který měl původně jinou barvu…“

„A nepoznal stejně nic,“ zvolal jsem, „poznal čerta. Byl ten župan opravdu tak laciný?“ zeptal jsem se, hledě na její župan, „opravdu ho dal za groš?“

„No, za groš zrovna ne,“ řekla, „to já se jen tak ráda vyjadřuji symbolicky…, ale laciný byl, byl skoro za grejcar. Ale to, že tam neměl červené, není ovšem pravda. Měl jich tam celý regál a dával je ještě laciněji. Předvedla jsem ho odpoledne Kocourkové, byla nadšená. Řekla, že to je právě ta zeleň, co chrání, jestli snad ten Čech, když je dělá, není také v nějakém spolku… no a že v té barvě není ani kapka žlutě, a to je dobře. Tu má totiž vrah dost rád, stejně jako červeň. Má prý také rád,“ řekla, „měsíc a žluté svíčky, ale to je teď vedlejší… Jo, abych nezapomněla,“ řekla, „po neděli budeme muset na náměstí Republiky. Po neděli, zrovna až budeme malovat, ale to je jedno.“

„Co to vlastně tenkrát na tom náměstí Republiky mělo být,“ řekl jsem, „co jsme to tam měli vlastně vidět? To bych tedy vskutku rád už jednou věděl.“

„Však to uvidíme,“ zasmála se, „říkám, že po neděli tam půjdeme. Ono tenkrát, jak jsme tam byli, jim to nevyšlo. Půjdeme tam teď.“

„Ale co tam tedy bude,“ řekl jsem znovu neodbytně, „co je to za hloupost, nějaký pohřeb?“

„Pohřeb,“ zasmála se, „co pořád pohřeb? Kdepak! Sice Kocourková na pohřby chodí ráda, ale tohle pohřeb není.“

„Tak co to je,“ zeptal jsem se naléhavě.

„Co to je,“ zasmála se znovu, „tak já to tedy řeknu. Jednou jsem říkala, co hádala Kocourkové věštkyně.“

„Ta z té…,“ zeptal jsem se.

„Ta,“ přikývla, „ta, co mi řekla, že mám talent a utopím se v zlatě. Kocourkové řekla, že se dostane do moc vznešené společnosti, kde se seznámí s plukovníkem. Ten plukovník ji seznámí s generálem, a ten generál si ji vezme za ženu a zavede jí velkoobchod banány. Budou kolem ní samé vznešené uniformy, prapory a hudba…“

„No a?“ zvědavě jsem řekl.

„No a,“ zasmála se, „je to tady. S plukovníkem se seznámila, seznámil ji s generálem, který za ní chodí, tuhle ji pozval do hospody do Hradební na pivo, jsou kolem ní samé uniformy, prapory a hudba, však to po neděli na náměstí uvidíme na vlastní oči.“

„Tak potom tam tedy bude nějaká vojenská přehlídka,“ podivil jsem se, „přehlídka československé armády a Kocourková na ni půjde s generálem!“

„Ale kdepak přehlídka československé armády,“ zasmála se, „teď po těch Sudetách přece už ani takovéhle vojenské přehlídky nejsou a Kocourková není v československé armádě. Kocourková je v Armádě – spásy.“

„V Armádě spásy,“ kývla po chvíli, když jsem zalapal po dechu, a dodala:

„Chodí po náměstích, rozbaluje prapory, hraje na buben, trubku a harnomiku, prostře kobereček a káže. Kocourková káže na takovém modrém. Ten generál přitom rozdává letáky a Kocourková teď jen ještě čeká, kdy jí zavede velkoobchod banány. Je to Američan.“

V pokojíku jsem ani neotevřel rádio. Byl to zvláštní pocit – bylo mi _černě a bíle zároveň_. Artur Jacobson od nás odjížděl a já již věděl, že od nás neodjíždí, ale prchá. Byl to útěk před Hitlerem, který nebyl u nás, ale v Německu, Rakousku a v Sudetách, ale on měl zřejmě strach a domníval se, že po něm jdou…, chvilku mi to nějak nešlo dohromady. Říci své, neustoupit násilí, a – strach a útěk…, ale pak jsem si vzpomněl na jiná jeho slova a trochu se mi to v hlavě srovnalo. Kdesi v duši jsem doufal, že ho ještě někdy spatřím. Třeba opravdu za mnoho let, někde v cizině, kam se třeba dostanu, po nějakém koncertu, jak řekl. Měl bych se skutečně líp učit na klavír, blesklo mi, abych ho pak po nějakém koncertu překvapil a zahrál mu Appassionatu stejně jako Iloně Lányiové, mé tetě. Napadla mě velká Bachova Mše h moll, kterou máme u gramofonu pod oknem v pokoji babičky, a litoval jsem, že jsem se mu o tom nezmínil. Pak mi hlavou blesklo to malování, nošení věcí do sklepa, ten dárek a všechno ostatní… to všechno ostatní, a byl to zvláštní pocit, bylo mi černě a bíle zároveň. Zavřel jsem oči, abych radši spal, a usnul jsem jako v _černobílém_ sametu.
