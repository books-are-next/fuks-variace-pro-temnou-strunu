---
title: ""
---

24

Nebe bylo stále šedé, ale tak smutné a zkalené již nebylo.
Přišla zima se sněhem, rampouchy a purpurou, blížily se Vánoce.

„Protože se blíží Vánoce,“ řekl češtinář ve škole a jeho tvář se smála, „musím vám dát domácí slohový úkol s nějakým veselým námětem.
Dám vám dvojí námět a vy si doma vyberte.“
A vzal křídu a napsal na tabuli ozdobným písmem dva názvy.
„Má největší radost“ byl první.
„Má největší hrůza“ byl druhý.
„Už jednou jste něco podobného psali,“ řekl, „loni na konci roku.
Psali jste ,Mé největší překvapení‘, to jest největší v životě.
Tohle je podobné.
Také se myslí největší radost a hrůza v životě.
Zítra to donesete, nejmíň čtyři, nejvýš pět stránek…“ A pak znovu vzal křídu a nad slovo „radost“ nakreslil květinku, nad slovo „hrůza“
lebku a řekl: „Tieftrunk a Chvojka rozdají sešity.“

Usedl jsem ve svém pokojíku nad sešitem s násadkou u úst a přemýšlel, který z obou námětů si vybrat.
„Má největší radost,“ napadlo mě, „měl jsem vůbec někdy nějakou největší radost? Když jsem šel poprvé do školy, když byla u nás Ilona Lányiová a usmívala se na mě, zpívala, když jsem někdy doběhl nebohou babičku, která si to nezasloužila, co jsem to s ní zase tuhle měl, jo, to se ještě týkalo těch Sudet…, ale o tomhle přece nemohu psát češtináři v domácím slohovém úkolu, jakou jsem měl vlastně jinou největší radost v životě?“ A vzpomněl jsem si na mnohou největší radost v životě, z níž bych se byl rozbrečel.
„Neměl jsem největší radost v životě, o které bych mohl psát ve slohovém domácím úkolu češtináři, zbývá tedy námět druhý.
Má největší hrůza.
Zažil jsem však vůbec v životě nějakou hrůzu?“ napadlo mě a hlavou mi projel řetěz starých a nových vzpomínek, ale o tom jsem přece nemohl psát v domácím slohovém úkolu češtináři.
V úkolu češtináři jsem mohl psát leda o nějaké hlouposti.
Napadlo mě, zda bych neměl napsat o tom, jak paní Kratinová vraždila milého… bože, kdy Růženka naposledy tahala za sebou lux a něco kloudného vyprávěla jako tenkrát, to už je věčnost, kdy to vůbec bylo…, nebo napsat o tom, jak kdysi při Záhořově loži vylétl panu profesorovi z ruky kyj a rozbil okno, vždyť bych ho prozradil, měli jsme dělat, že do třídy vlítla sůva.
Skloněn nad sešitem jsem kousal násadku a věděl jsem jen to, že musím psát o hrůze, ale co psát, jsem nevěděl.
Konečně jsem první větu přece jenom stvořil.
„Má největší hrůza byla,“ napsal jsem, „když jsem se jednou přejedl, když jsme měli dort se šlehačkou.“
Než jsem se začal mořit dál, otevřely se dveře a vešla Růženka.

Vešla lehce, křepce jako křepelka, rovnou si sedla, jako by se přišla bavit, zřejmě jí bylo zcela jedno, že se skláním nad sešitem a kousám násadku.
Pak se však přece jenom podivila, co to dělám, koukla mi pod ruku a zeptala se, zda nezačínám román.

„Pěkný román,“ odvětil jsem, „domácí slohový úkol na zítřek.
Má největší hrůza v životě se jmenuje, a já nevím, o čem psát.
Napsal jsem zatím jen jednu větu.“

„Má největší hrůza v životě,“ vyprskla smíchy, „takový úkol přece nic není.
Jestli ho člověk napíše nebo nenapíše, je přece úplně jedno, že se tím může někdo trápit! To já mám něco lepšího…,“
záhadně řekla.

Odložil jsem péro a pohlédl na ni.

„No co,“ zasmála se, „co!
Musím ke Kocourkové.“

Teď jsem už věděl, že jde o hloupost, a odstrčil jsem sešit.
Spokojeně kývla a řekla:

„Totiž, musím ke Kocourkové! Já k ní nejdu do krámu.
Já se jdu _na ni podívat_.“

No tedy, myslil jsem si, a byl jsem zvědav ještě víc.
Blesklo mi, zda zase Kocourková nevlítla pod nějaké auto jako jednou před mnoha léty a neleží-li v nemocnici.
Nejde-li se na ni Růženka podívat do špitálu.

„Kdepak do špitálu,“
vyprskla smíchy, „já jdu za ní někam úplně jinam.“

Pak na chvíli zmlkla, rozhlížela se, krčila rameny, pak konečně řekla, že bych mohl jít s ní.
Tohle, co dnes uvidím, řekla, jsem ještě nikdy v životě neviděl.
„Bude to horší než tenkrát, jak jsem kupovala pepř v podloubí.“

„Rozhodně bych šel,“
řekl jsem, „ale tenhle hloupý domácí úkol musím napsat.“

„Ten _se napíše_ navečer,“ mávla rukou a zasmála se, „kdo by se staral ve dne o školu.
A když se nenapíše,“ mávla rukou, „snad se ten profesor nezblázní.
Jsou důležitější věci na světě než nějaký úkol.
Škola stejně ještě nikdy nikoho v životě neživila, ani Edisona, jak jsem někde četla…“
A vstala a řekla, že se jde strojit.

Obul jsem si boty a přičísl vlasy, také kabát jsem si navlékl a čepici.
Kam asi jdeme a co uvidíme, myslil jsem si, něco nevídaného.
Nějakou pitomost.
Jde se dívat na Kocourkovou, a napadlo mě, zda se snad Kocourková nedala k divadlu.
Zda snad nehraje v nějakém odpoledním divadélku.
Nebo zda se snad neukazuje v nějakém stanu, ale proč, a pak, teď přece právě v městě žádná pouť není.
Pak jsem si vzpomněl na generála a na chvíli jsem dočista strnul.
Že by se Kocourková vdávala?

Vyšel jsem z pokojíku, vyšla z kuchyně v šedobílém klobouku, převázaném obrovskou modrou mašlí.
Střechu měl oranžovozelenou.

„To se teď nosí,“ řekla, když jsem na ni chvíli tupě zíral, „koupila jsem si ho včera od Čecha na zimu.
Nemám na zimu žádný kloudný klobouk.
Jmenuje se Zasněžená hora a je bílý jako sníh.
Tak jdeme.“

Když jsme v přízemí domu míjeli byt Hronových, slyšeli jsme, že si Hron v kuchyni zpívá.

„Zpívá,“ zašeptala, „zpívá si nějakou odrhovačku, má dobrou náladu.
Ale ve sklepě má smyčky z provazů, ano, smyčky z provazů, a pořád v něm kope.
Hlavně dopoledne, ale někdy i večer, bůhsuď proč, na to jsem ještě nepřišla.“
V domovních dveřích řekla, že v Německu vyšly nějaké nové zákony.

Když jsme vyšli z domu, všiml jsem si, že Kocourková má zavřeno a za roh ulice zacházejí dva v zimnících.

„Těch si už ani nevšimnu,“ mávla rukou, „mohou mi být ukradeni.
Ten jeden se po mně pořád točí,“ řekla tiše, „to bych si dala.
Jdeme támhle,“ ukázala opačným směrem.

„Kam vlastně jdeme?“ zeptal jsem se, „nejdeme do divadla? Nebo na nějakou pouť? Anebo se Kocourková vdává?“ strnul jsem, ale ona se zasmála a řekla, že to dnes ještě ne.
Abych se dal překvapit.
V životě jsem nic podobného neviděl.
„Kocourková se dnes ještě nevdává, ale začíná být slavná,“ řekla, když jsme zahnuli do Hradební ulice, kterou chodím, jen když jdu na klavír k staré vdově profesorce, „Kocourková má dnes zavřeno a asi brzy pověsí ovocnářství na kliku vůbec.
Věštkyně měla pravdu.
Hudba, prapory, vznešené uniformy.
Ale ta svatba s tím generálem dnes ještě není.“

Když jsme se blížili ke křižovatce za železničním podjezdem, napadlo mě, zda opět nejdeme k věštkyni.

„Kdepak,“ řekla, „tam ne.
Jdeme jinam. Na náměstí Republiky.“

\* \* \*

„Bože, ale teď jsem si vzpomněla,“ řekla náhle, „teď jsem si vzpomněla, že mám cestou něco koupit.
Něco na zítřek.
Na tu zítřejší slavnost.
Zítra je babiččin výroční den.“

Vskutku, vzpomněl jsem si nyní, zítra měl být babiččin výroční den, kdy zapalujeme pod babičkou starý ruský svícen, a vzpomněl jsem si, co jsem to zas tuhle s babičkou měl, týkalo se to ještě těch Sudet.
Přišel jsem k ní – jak obvykle –, aby mi něco řekla, poradila, i když jsem dost pochyboval, že poradí, řekne… ale aspoň se mnou trochu promluvila, i to bylo dobré… no a řeč se stočila na Sudety.
Myslila si, že je ukradl císař Vilém rakouskému císaři, že patří k monarchii, a rozzlobila se na Prušáky.
Když jsem jí připomenul, že je republika a Sudety neukradl Vilém, ale zabral Hitler, kývla, ale na Prušáky se zlobila dál.
„Pořád slyším Hitler, Hitler,“ zvolala, „kdo to vůbec je? Vilém neměl žádného Hitlera, korunní princ pruský se jmenoval Ruprecht, to bude asi nějaký levoboček.
Je to možné, jezdil do Klein Flottbecku k Bülowovi, nebo je to nějaký generál?“ „Je to vůdce a říšský kancléř,“ odvětil jsem, ale ona už jen mávla rukou, že říšský kancléř je pan von Bethmann Hollweg, a zeptala se na Giniho…

„Ano, babiččin výroční den,“ řekla Růženka znovu, rozhlédla se po hodinách nad krámy, kterých u křižovatky přibývá, a řekla: „I hodiny, které nejdou, ukazují dvakrát denně správný čas.
Bože,“ zasmála se před mydlářstvím, _plným svíček_, „co jsem to jen měla na ten zítřek koupit, snad si ještě vzpomenu…“

Zeptal jsem se, odkud tohle s těmi hodinami má, nemá-li to od Francouze, nebo sama ze sebe.

„To nemám ani ze sebe, ani od Francouze,“ zavrtěla hlavou, „to je přísloví, které jsem četla.
Myslím, že _staré ruské_.
Bože, co jsem to jen měla na ten zítřek koupit…,“
odtrhla se od mydlářství, plného svíček, šli jsme dál.

„Tuhle je ten Čech,“ řekla za chvíli, když jsme přešli křižovatku a ukázala na jeden obchod, „tady jsem koupila tenhle krásný klobouk.
Někdy po Novém roce, snad v březnu, chystá výprodej různých věcí, bude to všechno dávat za groš, to se sem pak budu musit někdy kouknout, bude mít i župany… Ale na jaro budu potřebovat klobouk…“

Došli jsme na křižovatku u ulice Karolíny Světlé.

„Tuhle někde poblíž je nějaký nový zubař,“ hodila rukou kamsi za domy, „pracuje bezbolestně.
Má nějaké zvláštní nástroje odněkud z Číny… Jo, abych nezapomněla,“ řekla, když jsme přešli křižovatku a zahnuli do Tylovy, „vím o pěkných knihách ke čtení.
V pracovně!“

„No co,“ řekla pak, „tuhle jsem tam přece luxovala…“
A pak za chvíli zvolala:

„Heleďme se, tadyhle prodávají ramínka…“

Na chodníku asi deset kroků před námi stál otrhaný chlapec s bledou, vyplašenou tváří a nabízel lidem ramínka.

„Nejsme v Tylově ulici?“ napadlo mě náhle něco, nač jsem už dávno zapomněl, ba vůbec na to nikdy nemyslil, ale teď mi to napadlo jako dávná, zasutá vzpomínka zcela nečekaně… „nejsme v Tylově?“, a když kývla, řekl jsem, ukázav k chlapci:

„Tak toho jsem už viděl.
Jednou jsme tady jeli na vyslanectví.
Prý je to skoro poloviční žebrota, _řekl_ tenkrát za volantem, když ho viděl… ví se, _kdo_… a řekl, že já tohle dělat nemusím…“

„Poloviční žebrota,“ pískla, „z něčeho živ být musí, je to chudák.
Až půjdeme zpátky, dám mu šesták.“

Přešli jsme chlapce, vyjeveně za námi hleděl, ramínko v ruce se mu klepalo.

„Tohle dělat nemusí,“ řekla za chvíli, „tohle dělat nemusí, _řekne_…, jestlipak není lepší radši žít v chudobě…“ Ale pak to rychle zamluvila a řekla: „V Německu vyšly nové zákony, zavírají tam Židy, a my máme mít nového pana prezidenta.
Na tom náměstí Republiky už brzy budeme.“

Pak jsme tam konečně byli.

„Tak jsme tady,“
řekla.

Rozhlédl jsem se, kde co má být, ale nic zvláštního jsem neviděl.
Vpovzdáli stál hnědý františkánský kostel, kolem jezdily tramvaje a auta, nedaleko stály taxíky, chodili lidé…

„Co je,“ řekl jsem, „vždyť tu nic není…“

„Musíme támhle doprostřed,“
ukázala do středu náměstí, kde byla velká prázdná plocha, po níž přecházeli lidé a chodili holubi.

Šli jsme na velkou prázdnou plochu doprostřed náměstí a zastavili se.

„Tak jsme tu,“
řekla znovu a jednou rukou si opravila šedobílý klobouk.

Stáli jsme na té ploše, kolem nás přecházeli lidé a chodili holubi, poblíž jezdily tramvaje a auta, stály taxíky a vpovzdáli hnědý františkánský kostel – napadlo mě, že tu na někoho čekáme.
Že čekáme na Kocourkovou.
Ale proč právě tady uprostřed náměstí, když Kocourková bydlí naproti nám, jsem nevěděl.
Asi proto, napadlo mě, že má dnes zavřeno.

Stáli jsme uprostřed náměstí dobrých patnáct minut, a Kocourková pořád nešla.
Stále kolem nás přecházeli lidé, kteří si nás buď nevšimli, anebo na nás zběžně pohlédli, někteří z nich se však otáčeli.
V jedné chvíli se k nám blížil strážník, který tu měl zřejmě službu, hleděl na nás jako uhranutý, ale pak změnil směr a zamířil k taxíkům.
Čekali jsme dalších patnáct minut a Růženka byla již nesvá.
Rozhlížela se čím dál víc, ale Kocourková se neobjevovala.
A pak jí zřejmě začaly povolovat nervy.
Vztyčila prst, nastražila ucho a zeptala se, zda neslyším vzdálenou hudbu…

Když se zeptala poprvé, byl by mně málem přejel po zádech mráz.
Když se zeptala podruhé a potřetí, nějak jsem se s tím smířil.
Když se za dalších deset minut zeptala počtvrté, neslyším-li vzdálenou hudbu, musil jsem se v duchu zasmát.

„Nečekáme snad na nějaký pohřeb, který se tady má ubírat?“
řekl jsem, „možná že jim utekl z rakve.“

Trochu se rozezlila, ale ne moc.

Chtěl jsem tedy znovu vědět, oč vlastně jde.

„Největší překvapení v životě,“
odvětila, znovu se rozhlédla a zeptala se popáté… Pak jsem si všiml, že se k nám blíží nějaký stařec.

„To Kocourková není,“
řekla rozčileně a hleděla jinam.

Ale stařec došel až k nám, náhle svěsil hlavu, shrbil se, zamrkal a mlčky nastavil dlaň.
Měl potrhaný ošumělý kabát, zaprášené boty a bledou pohublou tvář.
Poznal jsem, že je to nějaký žebrák.
Růženka rychle sáhla do kabelky a podala mu šesták.
Stařec zvedl hlavu, napřímil se, usmál, uklonil a šel.
Pak jsem to již nevydržel a řekl jsem, ať už jdeme domů.

„Budeme holt muset,“ řekla zklamaně, „Kocourková už asi nepřijde.
Asi jí dnes do toho něco vlezlo.“

A tak jsme zase šli z náměstí Republiky domů.

Tylovou ulicí, kde stále ještě stál otrhaný chlapec s bledou vyplašenou tváří a nabízel ramínka.
Když jsme se k němu blížili, Růženka zavrtěla hlavou.
„Co jsem to jen měla koupit na tu zítřejší babičku, co to jen bylo!“ Chtěl jsem jí připomenout ten šesták, ale dříve než jsem připomenul, sama sáhla do kabelky, a když jsme docházeli k chlapci, který na nás koukal s vytřeštěnýma očima, řekla:

„Nevím, co jsem měla koupit na tu zítřejší babičku, ale koupím aspoň ramínko.
Ono se neztratí.“

Zastavili jsme se u chlapce, zeptala se, kolik stojí ramínko.

„Padesátník,“
řekl chlapec vyjeveně.

Dala mu korunu a vzala jedno ramínko.

Poděkoval a sevřel dlaň.

„Poloviční žebrota,“ řekla po třech krocích, „takové řeči.
Je to chudáček, hladem přece neumře… Ale _on_ to dělat nemusí, řekne… on ne, to je strašné…“
Když jsem se otočil, viděl jsem, že za námi lítostivě hledí a v ruce drží nové ramínko.

Přišli jsme na roh Karolíny Světlé, řekla, že ten nový zubař se jmenuje _Sysel_, pak jsme minuli Čecha, řekla: Čech po Novém roce, asi v březnu, bude mít župany…, na křižovatce hodila hlavou k mydlářství, plnému svíček, vešli jsme pod podjezd, do Hradební, kterou chodím, jen když jdu na klavír, a já marně vyzvídal, co to na tom náměstí mělo být.
„Však jindy to bude,“ řekla, „co není dnes, bude zítra.
Co se státi má, se stane.
Kocourková to má na čele a rukách, začíná být slavná, věštkyně nelhala.
Holt jí dnes něco,“
řekla, „do toho vlezlo, večer k ní skočím pro brambory.“

A pak chvíli vykládala, že v Německu musí dát Židé pokutu miliardu marek, že řezník Sysel dostane husy a máme mít nového prezidenta.
„Je to stejně divné,“ řekla, když jsme přicházeli k domu, a rozhlédla se, „hlídají nás čím dál víc.
Od těch Sudet, ba už od toho Rakouska div nám nevlezou do domu… Žebrota, řekne, on tohle dělat nemusí…“ Když jsme vcházeli do domu, ťukla se do čela a řekla, že někdy musí ukuchtit ten žloutkový krém podle receptu z továrny.
Protože ten recept z továrny už má… Pak se zeptala, kdy udělám ten úkol do školy, která nikoho neživí, a zda mi už napadlo, o jaké hrůze psát.
Vyzval jsem ji, aby mi s úkolem pomohla.

„Určitě,“ kývla, „nadiktuji to celé.
Vyvzpomněla jsem si _prózu_.
O tom, jak někdo večeří rybí kost.“

Míjeli jsme právě dveře Hronů, odkud se ozývaly slabé údery a zpěv.