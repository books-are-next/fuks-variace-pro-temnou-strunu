---
title: '28'
contentType: prose
---

  

A pak přišel konec.

Lístečky se zelenají, ptáci zpívají, stromy šumí… ležím na kraji lesa v trávě a hledím před sebe. Z velké dálky cestou od vsi, za níž na kopečku je hřbitov, se ke mně pomalu, pomaloučku blíží nějaký člověk.

Nejprve jsem viděl ráno, kdy slunce jako fialová lilie se povzneslo nad východní střechy města, sklonilo svůj květ do ulic a zašlo. Po stažené roletě ovocnářství paní Kateřiny Kocourkové, kazatelky Armády spásy na modrém koberečku na dlažbách pražských náměstí a ulic, stékala voda. V průčelí gymnázia stékal řídký sníh po temných nahých starcích a vedle vrat ve vyhrnutém límci stál zeměpisář, držel hodinky a usmíval se. Ředitel pobíhal v přízemí pod Laokoontem mezi hady, jeho modrorudá vousatá tvář vypadala, jako by chtěla otvírat ústa, mluvit, říci něco nám všem, jak jsme postupně přicházeli, ale kousal si jen vousy a pobíhal. Češtinář šel v třetím patře chodbou kamsi k záchodům, nesl knížku a nějakou dlouhou kost s kloubem na konci a s kusem jakéhosi plátna, byla to asi kost pro nás, pro Svatební košili, ale zřejmě nás nevnímal. Páter Anselm stál u okna v bílém dominikánském rouchu a černém pláštíku, hleděl na nebe a kouřil cigaretu. Ještě nikdy v životě ho nikdo z nás tak neviděl. Zdálo se nám, že se modlí. Před třídou nás chytil pan profesor třídní a řekl, zda nám pan ředitel dole nesdělil, že se máme obrátit a jít domů.

Před domem bylo pusto a prázdno, jen více sněhu, deště a bláta. Na stažené roletě ovocnářství Kateřiny Kocourkové visel teď černý prapor a promoklé svatební oznámení. V domě se ozývaly rány ze sklepa, jako by tam Hron do něčeho nepříčetně mlátil. Dveře našeho bytu byly otevřené, prošel jsem jimi, jako bych procházel zdí, a pak jsem mohl už jen vejít do jídelny, kde se všechno chvělo, třáslo a křičelo rádio. An die Bevölkerung, křičelo, auf Befehl des Führers und obersten Befehlshabers der deutschen Wehrmacht… převzal jsem dnešním dnem v zemi České veškerou moc, vrchní velitel třetí armády Blaskowitz, generál pěchoty…

Pak jsem viděl odpoledne, ale protože byla mlha a stále padal déšť a sníh, nemohl jsem poznat, zda odpoledne téhož dne či jiného. Na roletě ovocnářství Kateřiny Kocourkové už nevisel černý prapor ani svatební oznámení, před domem bylo pusto a prázdno, ale zato tam zastavila tři auta, z nichž první bylo nejkrásnější, jako by přijížděl sám král nebo generál pěchoty Blaskowitz. Vystoupili z aut a mohlo jich být dvanáct, ale nikdo je nevítal, otec byl pryč, snad den, dva, čtyři, Hron stál v předsíni u dveří jako obrovská, široká, číhající gorila a matka seděla v jídelně. Podle kroků v přízemí šli k Hronům, kde snad byla jen paní, a také chodbou ke sklepu, po schodech nahoru k nám a ještě výše, k půdě, a pak jim Hron otevřel náš byt.

Důstojník vstoupil před dvěma v civilu a jedním v uniformě, měl šedý kožený plášť, světlé rukavičky, na ramenou spletené pruty stříbra se zlatým čtverečkem, na nohou vysoké černé vyleštěné boty a byl cítit gumou a toaletním mýdlem. Musil se obtěžovat do jídelny. Seděla tam v černých šatech se šňůrou bílých perel a mně se zdálo, že nevnímá. „Je mi líto,“ uklonil se, drže brigadýrku a rukavičky u boku, „mám rozkaz. Chci postupovat šetrně. Než skončíme, nesmí nikdo opustit byt. Pan manžel, madam?“

Byl pryč. Byl pryč snad den, dva, čtyři a matka nevnímala.

„Kdo je tento pán?“ ukázal na Hrona a Hron chňapl cigaretu a jedním škrtem si zapálil.

„A kdo je tohle?“ ukázal na mne a usmál se.

Pak se otočil ke dveřím babiččina pokoje, které se otevřely, a pak na chvíli strnul. Pak se usmál a zeptal se, kdo je ta žena. Stála tam vztyčená, smrtelně bledá, v zeleném županu a klobouku a v ruce držela prut… Pak se vrátil do předsíně, svlékl plášť, pověsil na věšák, brigadýrku odložil na stolek a na ni dal rukavičky, lehce se poupravil u krku, zhoupl se ve vyleštěných botách, a provázen civilistou a mužem v uniformě, lehkým odměřeným krokem vešel do otcovy pracovny.

Pak jsem viděl sebe a nás, jak stojíme v jídelně, jen matka v černém a v perlách seděla v křesle a nevnímala. Ta smrtelně bledá v županu, klobouku a s prutem stála proti zrcadlu a byla tu dvakrát. Hron kouřil a nehybně hleděl do sousedního pokoje babičky, kde bylo v tu chvíli prázdno… „Tohle,“ vyrážela s vytřeštěnýma očima do zrcadla, „na to přece nemají právo. Co se to děje! Já bych je sem byla nikdy nepustila,“ vytřeštila oči na Hrona.

„Ale slečno,“ vycenil chrup na její prut, „co jsem měl dělat? Já jsem se jich lek. Copak jste neviděla, že ten v tej uniformě má tadyhle _lebku?_“

„Lebku?“ vydechla, „to snad není možné!“

„Lebku,“ kývl, „tak vidíte. To člověka vystraší, to se mně nedivte. Mít tadyhle lebku, to není žádná legrace. Co jsem měl ubohej dělat…“

\* \* \*

  

„A co jste viděl dál,“ _usmál se pán za bílým stolkem_ velice vlídně, jako by rozmlouval s někým, koho má nesmírně rád, „co jste viděl dál, vzpomeňte si hezky, jistě si vzpomenete… co jste viděl dál…“

„Ten s tou lebkou,“ řekl jsem, „vyhazoval zásuvky, lítaly kastrůlky a hrnce, poklice a lžíce, i ty zelené kvítkované misky… a mezi tím letěly punčochy, mašle a klobouky…,“ a vzpomněl jsem si, letěly klobouky prastaré i novější, s fialkami, kopretinou, třešněmi, růžemi, klobouky ze slámy, z hedvábí, z plsti, modré, žluté, černé, červené, oranžové, bílé, letěl i „Radostný podzim“ a letěla i „Zasněžená hora“, a všechno to dopadalo na střepy misek jako sláma, peří, hloupé, bezcenné a marné smetí, a já si myslil, tak vidíš, věřila jsi, že Hitler ztroskotá, otráví se, zajde v podzemí, a on zatím vesele žije a raduje se, není už jen v Rakousku a v Sudetách, ale už i tady, všechny ty tvé věštby byly pro kočku, jako jsou každé takovéhle věštby a čáry, jako ty tvé pentle, mašle, klobouky… byl bych z ní lítostí plakal… byla úplně zděšená, zničená, nevěděla, co počít… a Hron se na toho s lebkou díval a něco strašného pronesl… a pak… „a pak,“ řekl jsem nahlas, „ten s tou lebkou se otočil a řekl: Co tady tahle ženská v tom županu furt civí a třese prutem, a pak vešel důstojník, podíval se na podlahu a na ni a řekl mu, aby tu už skončil.“

„Kde tohle bylo?“ otázal se pán za stolkem laskavě, „to bylo v kuchyni?“

„To bylo v kuchyni.“

„A co jste viděl pak,“ otázal se laskavě.

„Pak šli do pokoje k babičce, ale jen ten s lebkou, důstojník tam nešel, ten tam přišel až pak.“

\* \* \*

  

„Ten s lebkou skočil k pohovce a křikl, co je to za zvíře. Já jsem myslil, že myslí mě, protože jsem tam právě stál, a důstojník tam právě nebyl, aby mu mohl vysvětlit, kdo jsem.“

„A zjistil jste, že nemyslí vás?“

„Ano. Byl tam Hron a řekl mu, jestli by nechtěl…“

„Jen to klidně povězte, co mu Hron řekl, vzpomínáte si, co mu řekl doslova? Řekněte to, jak mu to Hron řekl, v první osobě, jako byste byl Hron a říkal to… nebojte se…“

„Řekl mu: takhle přes dršku bys nechtěl, ty svině… Ale on mu nerozuměl, Hron to řekl česky.“

„No a tak jste zjistil, že tím zvířetem nemyslí vás, ale někoho jiného. Koho tím myslil…“

„Myslil medvěda. Chytil ho za ruku a zatřepal s ním ve vzduchu. Pak mu vrazil pod krk nůž a rozřízl ho…,“ a vzpomněl jsem si, jak jedním trhnutím nože medvěda rozřízl od krku k nohám, jak jsem hrůzou vestoje stiskl nohy a cítil jsem, že musím na malou stranu, jak mi vytryskly slzy, jak s ním zatřepal ve vzduchu, a řekl jsem: „A na zem se sypaly piliny.“

„Slyšel jste přitom _nějaký hlas_…,“ zeptal se pán za stolkem.

„Ten s lebkou se smál a volal, jak se to sype _a kdo ví, co se vysype_. A ještě něco volal, ale tomu jsem nerozuměl. Nebylo mu dobře rozumět, mluvil nějakým dialektem. Hron mu řekl…“

„No, co mu řekl Hron. Jen to povězte.“

„Hron mu řekl, ty slouho, jen počkej, až tě takhle dostanu, vytřesu z tebe mozek.“

„Ale nějaký _jiný hlas_,“ řekl pán za stolkem, „jiný hlas jste neslyšel? Když třepal medvědem a sypaly se piliny? Nějaký odpor nebo nářek… či podobně…“

„Medvěd vykřikl hrůzou.“

„Tedy jste slyšel medvěda. Copak medvěd volal, co…“ 

„Nevolal, jen vykřikl hrůzou.“

„A jak to vykřiknutí vypadalo…,“ usmál se pán za stolkem.

„Bylo to strašné zabručení… Medvěd vždycky zabručel, když s ním někdo zatřepal, měl v sobě nějaký bručící přístroj.“

\* \* \*

  

„No a pak medvěd letěl s rozpáraným břichem pod okno a zůstal tam ležet u gramofonu. Ten hrál. Ale dá se to prý spravit.“

\* \* \*

  

„A jak to bylo s babičkou,“ otázal se pán za stolem velmi laskavě. „_Kde_ byla babička, když medvěd letěl k oknu? Stála u pohovky nebo byla na zdi, nebo seděla v křesle…“

„Byla na zdi.“

„A jak na té zdi byla, co…,“ řekl vlídně, „stála tam na nějakém schůdku, byla tam celá od hlavy k nohám…“

„Byla tam v rámu a jen do půli těla. Nohy jí nebyly vidět.“

„No a jak se stavěla k tomu, co se stalo s medvědem. Viděl jste, že by se _byla pohnula_, slyšel jste, že by byla něco řekla…“

„Byla úplně strnulá. Vůbec se nehnula. Hleděla k oknu s brilianty na uších.“

„A ozval se přitom nějaký hluk, třeba nějaké chrastění, _řinčení_…“

„Ozvalo se řinčení…“ řekl jsem a vzpomněl jsem si, řinčení, jako když se trhá z řetězu kůň, jako když řinčí sto řetězů, jako když se trhají okovy, „…to ten s lebkou,“ řekl jsem, „zakopl o starý ruský svícen, který tam byl pod pohovkou, a ty tři kalíšky z něho vypadly a zařinčely…“

„Že by byl zařinčel nějaký řetěz na obraze, jste neviděl?“

„Na obraze nikdy žádný řetěz nebyl. Řetěz na obraze nikdy nebylo vidět.“

„Měl jste někdy dojem, že je nějaký řetěz někde _za_ obrazem nebo _pod_ obrazem…“

„Měl jsem dojem.“

\* \* \*

  

„… když ten s tou lebkou strhl obraz ze zdi, objevil se řetízek. Obraz visel na skobě na takovém řetěze, ale nikdy ho nebylo, když byl obraz na zdi, vidět.“

„Věděl jste už dřív, že obraz visí na řetízku?“

„Mám dojem, že jsem to věděl.“

„Dobrá. A co bylo pak, když ten s lebkou strhl obraz ze zdi.“

„Chvilku se na něj díval a pak ho obrátil narub.“

„Viděl jste na obraz, když ho držel v ruce tváří k sobě? Jak na něm v té chvíli babička vypadala. Pohnula se nebo něco řekla…“

„Byla stejně strnulá jako předtím,“ usmál jsem se, „hleděla tomu s lebkou do očí…,“ a vzpomněl jsem si, jak její tvář v jeho rukou hleděla do jeho tváře a byla důstojná a chladná a její rty se sotva znatelně hýbaly, ale pak… „Řekl aspoň něco ten s tou lebkou?“

„Ptal se mě, kdo je to na obraze. Řekl jsem babička a on se zasmál.“ A vzpomněl jsem si, že babička pak na toho s lebkou vytřeštila oči, obnažila přední zuby a smrtelně bledá třásla brilianty a celou hlavou.

„Neviděl jste snad, že _třásla hlavou_…“

„_Celá její hlava_ se třásla, protože jak držel obraz v ruce, třásl obrazem. Sklo řinčelo.“

„Hlava se jí tedy třásla, že on, jak držel obraz, jím třásl?“

„Ano.“

„A co bylo, když obraz obrátil naruby. Viděl jste už někdy předtím, že někdo sejmul obraz ze zdi a obrátil ho naruby?“

„Viděl jsem to jednou, když byla v bytě čistka. Dělal ji otec… no nic, jen si prohlížel rám a ta místa, kde je sklo spojeno s rámem, a jak vypadá obraz zezadu, ty hřebíčky a laťky. Zase ho dal zpátky na zeď. Tenkrát jsem také viděl, že obraz je na zdi na řetízku.“

„Užil jste slova _čistka_. To je u nás slovo dost neznámé. To se u nás málokdy užívalo. Nevzpomínáte si, kdy jste je slyšel poprvé nebo za jakých okolností…“

\* \* \*

  

„No to je jedno,“ mávl pán za stolkem vlídně, „nevzpomínáte si. Kdy ta čistka u vás v bytě byla. Kdy to bylo, víte to?“

„Bylo to už velmi dávno. Když jsme se vrátili od dědečka. Z Korutan.“

„To jste tam byli na nějaké návštěvě nebo výletu… z rodinných důvodů? dobrá. A co bylo pak, když obrátil obraz narub… myslím ten s lebkou.“

„Celkem nic. Jen se podíval a pak obraz chytil a praštil s ním za medvědem k oknu.“

„Slyšel jste přitom nějaký výkřik, nějaké zasténání, nějaký hlas…“

„Slyšel jsem rozbité sklo.“

„A už nic? Pan Hron…“

„Hron, když obraz dopadl pod okno, řekl tomu s tou lebkou, že mu jednou… jednou rozbije tlamu a zmrská ho jako dogu, že ho dodrásá, až bude… potit žluč,“ a vzpomněl jsem si, jak Hron jako ostříž pozoroval toho s lebkou, když obraz obracel narub, a když obraz dopadl pod okno, _slabě se usmál_ a řekl, ty vole bídnej, seš _naštěstí_ jen bídný, blbý hovado…

„Důstojník tam v té chvíli nebyl?“ zeptal se pán za stolkem vlídně.

„Nebyl, dělal prohlídku v pokoji u matky, ale jak mi Růženka řekla, díval se tam jen na obrázky na zdi, co je na nich nakresleno, a četl jména malířů, nic víc. V pokoji u babičky jsem byl jen já, Hron a ten s lebkou.“

„A zpod okna jste neslyšel nic, když tam obraz dopadl, nějaký hlas, zasténání, výkřik…?“ ptal se pán za stolkem znovu a já kývl a vzpomněl si, jak babička vykřikla. Tohle by za císaře pána nebylo možné, vykřikla, ale až přijde Otto, spasí, spasí… mluvit s ním správnou němčinou a ne touhle jako tenhle lotr… tohle, co se děje u vás, se může dít jen v rodině ďábla, policie… panebože, vždyť já jsem tu u vás přece byla _v_ _očistci_! Jak dlouho jsem v něm byla, je rok 1939, březen, teď to vím, teď to vidím na vlastní oči, teď už mi to nikdo říkat nemusí, byla jsem v očistci patnáct let! Patnáct let, čeho jsem se to jen dopustila, panebože. Ale uteklo to jako voda, zde je jiný čas, než máte vy, _přeludy na zemi_, však to sám jednou pozná… pánbůh odpouští. Na shledanou, zvolala vídeňským dialektem a pohlédla na mě naposled zpod okna a rozbitého skla, na shledanou, a pak křikla, abych za ni políbil Giniho, začala se vznášet k oknu a pět Tedeum, hosana a aleluja…

„Slyšel jsem zpod okna, kam obraz dopadl,“ kývl jsem, „pět Tedeum, hosana a aleluja. Stál tam totiž ten gramofon a pořád slabě hrál, někdo obracel desky, nevím, jestli já či Hron, Hron asi sotva, asi já, nechali mě, hrál Bachovu Mši h moll, kterou jsme jednou dostali od tety, byl to sbor a orchestr basilejského rozhlasu, řídil Artur Jacobson, zpívala tam soprán… Když tam obraz dopadl, pěla právě aleluja.“

\* \* \*

  

„A co bylo dál…“

„Šel k vitrínce, která je tam u pohovky, otevřel ji a díval se na porcelán.“

„Slyšel jste z vitrínky nějaký zvuk nebo jste viděl, že by se byl ve vitrínce někdo pohnul, něco hýbalo?“

„Slyšel jsem z vitrínky zvuk, takový křehký a zvonivý, důstojník totiž bral do ruky kousky porcelánu a pak je zas dával zpátky, jen tak si je prohlížel.“

„Jak to, důstojník…,“ otázal se pán za stolkem vlídně, „mluvil jste až dosud o tom s tou lebkou. Důstojník byl v této době v pokoji u matky.“

„Ale teď sem právě přišel,“ řekl jsem, „sedl si k vitrínce a díval se na porcelán.“

„A co míšeňská tanečnice,“ otázal se vlídně. „Viděl jste, že se nějak podivně tvářila, dělala _nějaká gesta_ nebo něco říkala…“

„Měla mírně sehnutou nebo zdviženou hlavu a ruce sepjaté, růžové tvářičky, důstojník ji vzal do ruky…“

„Řekl jste, že měla hlavu mírně sehnutou _nebo_ zdviženou… Měla ji sehnutou nebo pozdviženou?“

\* \* \*

  

„Nebo ji měla jednu chvíli sehnutou _a jinou chvíli_ zdviženou? Udělala tou hlavou nějaký pohyb?“

\* \* \*

  

„Podívejte,“ řekl pán za stolkem vlídně, „přece si na tu sošku vzpomínáte. Vždyť stojí ve vaší vitrínce celá léta. Má sklopenou nebo zdviženou hlavu?“

„Opravdu nevíte?“ usmál se a pak kývl, „možné to je, to se někdy stává. Tak aspoň povězte, co ta soška představuje. _Kdo_ to ta soška má být.“

„Tanečnice.“

„Tanečnice. Neměl jste snad někdy takový dojem, že to tanečnice _není_? No víte, třeba někdy mezi řečí, nebo když jste ji pozoroval, díval se na ni či podobně…“

\* \* \*

  

„Neměl jste _někdy_ dojem, že má _bledě modrý plášť_… _sepjaté ruce_…“

„Má sepjaté ruce.“

„Ale jak sepjaté? V jaké poloze sepjaté? Kde?… Opravdu nevíte?“ opět se usmál, „a ten plášť… také nevíte? Ten její plášť? Dobrá. Tak co jste viděl dál? Řekl jste, že ji důstojník vzal do ruky… co udělal pak, vzpomínáte si?“

„Vzal ji do ruky, otočil a koukl se na značku. Řekl, že je to míšeň, začátek minulého století. Pak ji dal zpátky na místo, zavřel vitrínku a řekl tomu s lebkou, aby se v tomto pokoji skončilo.“ A vzpomněl jsem si, jak šli pak do purpurového pokoje a do mého pokojíku, kde ten s lebkou se otočil a řekl, _ta ženská v županu s tím prutem je tu zas_…, vyházel stolek, nadzdvihl koberec a chtěl se dívat i do mého malého rádia, ale důstojník to pak už všechno brzy nějak skončil. V předsíni si oblékl plášť, vzal brigadýrku a rukavičky, lehce si poupravil límec, usmál se na mě, uklonil se matce, která tam stála u hodin a nevnímala a…

„A teď povězte, co jste si myslil o tom s tou lebkou,“ řekl pán za bílým stolkem vlídně, „třeba jak vypadal. Mohl byste ho popsat?“

„Byl velký a silný jako Hron, Hron je však menší, ale měl taky takové široké čelo a šíji a ruce… měl vysoké černé boty, revolver, tu lebku na sobě…“

„Mohl byste říci, jestli vám bylo na něm něco nápadného? Třeba v obličeji. Viděl jste například jeho oči…“

„Ano. Měl načervenalé oči, jako podlité, byl dost bledý, ale…“

„Ještě něco? Třeba rty…“

„Rty měl dost velké a rudé.“

„A zuby?“

„Zuby měl velké, bílé a lesklé.“

„Nějakou zubní vadu neměl…“

„Ano. Tyhle dva špičáky měl větší.“

„Větší, než lidé normálně mívají?“

„Větší, než lidé normálně mívají.“

„Viděl jste někdy někoho – _kdo mu byl podoben_?“

\* \* \*

  

„No třeba někde na ulici, v kinu, na venkově a tak. Jestli jste viděl někoho, kdo… se mu podobal.“

„Snad jsem viděl. Na venkově chodil takový žebrák.“

„A někde jinde. Někde v městě. Třeba u vás doma…“

„Je to možné, chodily k nám různé návštěvy.“

\* \* \*

  

„Kterou z těch návštěv vám ten s tou lebkou připomínal. Mohl byste říci, kdo byla ta návštěva, která mu byla podobná, a přibližně kdy u vás byla?“

_Teprve v této chvíli_, kdy se zeptal, jsem si to uvědomil. Že u nás byly v minulých létech návštěvy, které se podobaly tomu s tou lebkou.

„Teprve v této chvíli si uvědomuji, že…“ vyhrkl jsem.

„A co z toho soudíte?“

\* \* \*

  

„Podívejte,“ řekl pán za stolkem vlídně, „máte za to, že ten s tou lebkou a některé ty návštěvy, které u vás v minulých létech byly a podobaly se mu, že tyto návštěvy a ten s tou lebkou byla _jedna a táž osoba_?“

„To snad není možné,“ vyhrkl jsem.

„A proč myslíte, že to není možné…“

„Kde by se byl u nás ten s tou lebkou vzal? Jak by se byl k nám dostal? No přece, náš dům byl hlídán!“

„Proto tedy to nebylo možné… Protože váš dům byl hlídán. Ale kdyby nebyl býval váš dům hlídán…“

\* \* \*

  

„Řekl jste, že váš dům byl hlídán jen tenkrát, když byl otec pryč, a nastálo jen v poslední době. Je možné, že by se byl k vám ten s tou lebkou mohl dostat právě v době, kdy váš otec byl pryč?“

\* \* \*

  

„Že by se byl k vám mohl dostat třeba v přestrojení?“

„Je to možné,“ vykoktal jsem, „to nevím. Otec by s ním byl však nemluvil…“

„Ten důstojník a ten s tou lebkou, to byly dvě různé osoby…?“ řekl pán za stolkem po chvíli.

„Ano. To je naprosto jisté.“

„Z čeho tak soudíte, že to byly dvě různé osoby…“

„Vypadali každý jinak. A pak _ten důstojník byl slušný_… byl to nějaký hrabě, slyšel jsem jméno, když se představoval matce, a ten s lebkou byl… lotr.“

„Zmínil jste se, že ten s lebkou se v něčem podobal panu Hronovi.“

\* \* \*

  

„Dobrá. Čelem a šíjí, říkáte, také rukama. A obličejem? Těma očima, rty a zuby, myslím…“

\* \* \*

  

„Jste si tedy jist, že pan Hron a ten s tou lebkou také nebyla jedna a táž osoba… Že ten s tou lebkou nebyl Hron…?“

\* \* \*

  

„Dobrá. Poslyšte…,“ řekl náhle pán za bílým stolkem a pohlédl na mne…, „poslyšte, jak _vypadal váš otec_…?“

Po chvilce ticha, v němž se ozýval jen tikot nějakých skrytých hodinek, jsem řekl:

„Otec přece _nemá_ zvětšené špičáky ani zrudlé rty.“

„Ale pohled! Řekl jste, že _byl_ chladný, přivřený… ten s tou lebkou se také tak díval…“

„_Je_ taky chladný a přivřený, ale není ztemnělý a podlitý…“

„Podívejte. Kdybyste měl rozhodnout, komu se váš otec spíše _podobal_, komu byste řekl? Tomu s tou lebkou, nebo tomu důstoj­níku?“

„Tomu důstojníku. Už i tím koženým pláštěm. Ale otec nosil hnědý, kdežto oni nosí šedivě.“

„Tomu s lebkou se tedy váš otec nepodobal? Ničím? Ani dost málo? Nemyslím nějak fyzicky, tělesně, rysem tváře, ale tak nějak vůbec…“

„Myslím, že ano.“

Po chvilce ticha řekl:

„Jste si tedy jist, že ten s tou lebkou váš otec nebyl…?“

„Je to naprosto jistě.“

„A proč je to tak jisté…“

„Proč by to dělal?“ vykoktal jsem, „proč? Aby chodil do vlastního bytu, dělal prohlídku vlastní pracovny, trhal granátem nebo čím svůj trezor, a pak přece otec vypadá jinak.“

„Ale v přestrojení… Říkal jste, že jste někdy míval dojem, jako by to byl někdo cizí, jiný, proměněný…“

„To jen někdy, když jsem na něho dobře neviděl. Třeba když stál ve tmě ve dveřích…, ale jinak ne. Já jsem naopak vždycky přece tvrdil, že je to stále on, ten samý. To, že je jako někdo jiný, proměněný, tvrdívala Růženka a Gini, když býval u nás. To přece oni tvrdívali, zdálo se jim to v těch chvílích, když odjížděl v kožeňáku, s cigaretou, s jednou rukou v kapse…“

„Gini to tvrdíval, řekl jste… kdo byl Gini.“

„To je můj vídeňský bratranec.“

„A ten to tvrdíval, ano?… vy ne…?“

„Gini… já ne…“

„Poslyšte, kdybyste měl přirovnat toho s tou lebkou, víte, jak vypadal… měl červené podlité oči, zrudlé rty, byl bledý, měl velké bílé lesklé zuby, zvláště špičáky… k nějakému zvířeti… Ke kterému zvířeti byste ho asi tak nejspíš přirovnal. Vypadal jako které zvíře…“

Po chvilce rozmýšlení jsem řekl:

„Jako vlk.“

„Jako vlk,“ usmál se pán za stolem, „dobrá. A máte nějaký dojem, že víte, _proč_ nebo _od čeho_ měl tak červené rty? A proč měl ty špičáky tak zvětšené, _k čemu_…?“

\* \* \*

  

„Nevíte, od čeho mohou být zrudlé rty…“

\* \* \*

  

„Nevíte… No tak, když vyloučíme, že by byly zrudlé od růže, kterou užívají ženy, nevíte, od čeho jiného může mít někdo zrudlé rty…“

„Snad je může mít zrudlé od toho, co právě jedl nebo pil.“

„A _co_ když právě pil…“

„Třeba červené víno,“ řekl jsem.

\* \* \*

  

„Máte dojem, že jste někdy slyšel výraz _bez duše_… Že někdo nemá duši…“

„Ano, to jsem slyšel… při češtině. Když jsme probírali jednu báseň z Kytice… Ale až pak… byl jsem právě na kamnech.“

„A víte, která to byla ta báseň z Kytice?“

„Svatební košile.“

„Svatební košile,“ kývl pán za stolkem a usmál se, „dobrá. A jindy… jindy jste výraz bez duše neslyšel?“

„Nevzpomínám si.“

„Nevzpomínáte si určitě…,“ zeptal se.

„Nevzpomínám.“

„Seelenlos, německy…?!“

\* \* \*

  

„Dobrá. Připadal vám ten s tou lebkou, jako by byl bez duše? Jako by neměl duši?“

„Skoro ano. Byl hrubý a surový. Tvrdý a chladný.“

„V tom se podobal otci?… No, řekl jste, že se _v něčem_ otci přece jen podobal… V tom by se byl také mohl podobat _Hronovi_, ne?“

\* \* \*

  

„Poslyšte,“ řekl po chvíli znovu, „máte dojem, že jste někdy _slyšel_ o někom, kdo není ani živý, ani mrtvý, víte, takový…“

„Ano,“ kývl jsem, „také v té Svatební košili.“

„Dobrá,“ kývl. „Přirovnal jste toho člověka k vlku. Ztemnělé oči, rudé rty a zvětšené špičáky, a řekl jste, že byl jako bez duše. Myslíte si také, že vypadal jako někdo, kdo není ani živý, ani mrtvý?“

\* \* \*

  

„Dobrá. A nevíte, proč má zvětšené špičáky a od čeho zrudlé rty. Říkáte od červeného vína. Proč však právě od _červeného_? Proč ne třeba od bílého?“

\* \* \*

  

„Říkal jste, že jste někdy cítíval nějakou tíseň, svírání, tlak. V sobě, nebo _na sobě_?“

„V sobě.“

„Na sobě nikdy? Na nohách, na břiše. Na prsou…,“ řekl, „nikdy jste necítil nějaký tlak? Nebo na krku?“

\* \* \*

  

„Máte dojem, že jste měl někdy poraněný krk?“

\* \* \*

  

„Že vás trochu bolel nebo pálil…“

„Když jsem měl chřipku,“ vyhrkl jsem.

„Angínu,“ usmál se, „ale to bylo v krku. Ale _na_ krku… Na krku… jste nikdy neměl dojem, že cítíte nějaké pálení, zranění, _píchnutí_…? Tady vepředu, _na stranách_…?“

Teď jsem si všiml, že na zdi _u okna_ visí _nějaký středověký obrá­zek_.

„Tak ještě otázku,“ řekl pán za bílým stolkem, „ale odpovězte na ni _stejně_ pravdivě, ano?“

A když jsem kývl, řekl: „Měl jste někdy dojem v souvislosti _s různými předměty_, které jste viděl nebo o nich slyšel…, že je proti tomu nějaká obrana? Nějaká obrana, kterou skýtá třeba příroda, třeba v podobě _koření_ či _zeleniny_…“

„Ano. Česnek,“ řekl jsem.

„Česnek. I květy česneku?“

„Ano.“

„A proti čemu obrana?“ pán za stolkem se náhle usmál a vstal, „_proti_ _čemu?_ Proti čemu _vlastně_?“ usmál se, „_o čem to vlastně mluvíte?_“

Náhle mnou projelo strašlivé horko.

Náhle jako bych poznal, že mi _přičítá jakési myšlenky a představy, které jsem nikdy v životě neměl_.

Zachvátil mě strašlivý zmatek a hrůza, hrůza a děs a bezděčně jsem si sáhl na krk…

Ale chvilku předtím, než tou strašnou hrůzou a děsem něco ve mně povolilo a klesl jsem na zem, jsem ještě slyšel, že někomu, kdo tu snad dřív nebyl, nebo byl celou tu dobu skryt, od stolku říká:

„Tak vidíte!… Ale to nic, to je dobré. Ten svět kolem, ten okolní svět je daleko horší, pohleďte,“ a ukázal _k oknu_.

\* \* \*

  

Ležel jsem na kraji lesa v trávě, v dálce byla vesnice a za ní na kopci hřbitov a cestou od vsi se ke mně pomalu, pomaloučku blížil nějaký člověk. Na tu dálku se mi zdálo, že je otrhaný, ošumělý, má staré zaprášené boty a bledou pohublou tvář. Trochu jsem se nadzdvihl, tráva byla studená a vlhká, byl jsem zimou celý zkřehlý, ale bylo mi to jedno. To všechno, co jsem prožil, viděl, slyšel… mělo to vůbec nějaký smysl? Nějakou cenu? Bylo to vůbec k něčemu? Bylo v tom několik malých šťastných a světlých chvilek, které byly k něčemu, měly cenu, smysl, Vilém Brachtl, Ilona Lányiová, Mojžíš Katz, Artur Jacobson, bylo…, ale bylo to jen několik malých chvilek, kapek v obrovském, nekonečném, zkamenělém chladném moři, nic víc. Měl jsem být mrtev, a přece naživu a na světě, měl jsem být živ, a přece pro svět a život mrtev. Kdybych neměl být živ, myslil jsem si, kdo by mohl ke mně ještě přijít a mluvit se mnou? Kdybych neměl být mrtev, kdo by mohl přijít k mému hrobu a zapálit tam svíčky? Ten člověk od vsi se ke mně blížil a já viděl, že nemá potrhaný kabát, zaprášené boty ani bledou pohublou tvář, nýbrž že vedle něho kráčí obrovský čtyřnohý pes a je to místní varhaník. Když došel blíž, začala se nad krajinou snášet černobílá mlha a já viděl, že to není varhaník, nýbrž pastýř se psem a s prutem v ruce, za ním jde velké stádo ovcí. Když však došel až na kraj lesa a zastavil se přede mnou, viděl jsem, že to není ani pastýř se psem, ale mladý Škába, který teď bydlil s rodiči v chalupě u lesa, má v ruce prut a za ním se táhne hejno bílých labutí. Vtom zavál vítr, labutě rozepjaly křídla, daly se do běhu k nám a ve stromech a větvích temně zašumělo. Ale byl to klam a zdání. To nebylo temné zašumění, to zpívaly stromy a větve, jak zpívají odjakživa, když věje vítr, a budou zpívat věčně.

Vstal jsem celý zkřehlý, a chvěje se zimou, pomalu jsem se vracel kamenitou cestou ke vsi.
